[
  {
    "title": "abonesana",
    "excerpt": "Source: https://www.izaugtmilestiba.lv/post/abonesana",
    "content": "# abonesana\n\n---\n\n# Kāpēc ir vērts apsvērt autiņbikšu abonēšanu?\n\n  * Izaugt Mīlestībā\n  * Nov 27, 2020\n  * 2 min read\n\n**Šodien dažādi abonēšanas pakalpojumi vairs nav nekāds retums. Viens no populārākajiem noteikti ir “Netflix”, kas lutina neskaitāmus filmu un seriālu cienītājus. Ar pāris klikšķiem interneta platformās nu iespējams parūpēties arī par regulāru produktu nonākšanu līdz mājas slieksnim. Tieši šis modelis ir pamatā arī latviešu vecāku radītajam autiņbikšu zīmolam**[** _GEGE_**](https://thegege.com/monthly-box/)**. Abonēšanas pakalpojums jaunajiem vecākiem ļauj domāt par vienu rūpi mazāk.**\n\n  \n\n**Priekšrocības**\n\n  \n\nGalvenā autiņbikšu abonēšanas priekšrocība ir laika ietaupījums. \n\n> Tāpat izpaliek stress un situācijas “Tikko uzvilku pēdējās autiņbikses, bet ir pusnakts! Kurš un uz kurieni tagad brauks pirkt jaunas?” \n\nĪpaši pašlaik, kad visi tiek aicināti ievērot sociālo distancēšanos un izvairīties no jebkādas drūzmēšanās (jo īpaši veikalos), abonēšana lieliski palīdz. Vēl kāda nianse – šis pakalpojums var būt brīnišķīga dāvana jaunajiem vecākiem no kāda mīļa cilvēka, jo to var nokārtot attālināti, ievadot piegādes adresi un veidu.\n\n  \n\nIespējams, teiksi: “Bet man pirms pirkšanas patīk preci paņemt rokā un pataustīt.” Lai gan galvenais GEGE darbības mērķis ir nodrošināt abonēšanas pakalpojumu, ir iespējams pasūtīt arī vienu autiņbikšu iepakojumu – lai saprastu, vai lielos iepakojumus ir vēlme abonēt.\n\n  \n\n**Kā tas notiek?**\n\n  \n\n[_GEGE_](https://thegege.com/product/diapers/) mājaslapā vari norādīt, vai autiņbikses iegādāsies vienu reizi vai vēlies visas rūpes atstāt GEGE komandai un pakalpojumu abonēt kā regulāru ikmēneša piegādi. Viss, kas nepieciešams, – mājaslapā ievadīt savas kartes datus un norādīt piegādes adresi, regularitāti un autiņbikšu veidu. Ja mazulis no pasūtītā izmēra ir izaudzis, ar vienu klikšķi datus iespējams labot. Tāpat – ja ir mainījusies piegādes adrese vai abonēšanu vēlies pārtraukt. Visas korekcijas varēsi veikt bez jebkāda līgumsoda un sarežģītām darbībām platformā.\n\n  \n\n**Kā tas sākās?**\n\n  \n\nAttīstoties digitālajai videi un informācijas tehnoloģijām, pirmie “subscription” modeļi parādījās “IOS” un “Android” ierīcēs kā “parakstīšanās” uz telefonā lietojamu aplikāciju lejuplādi. GEGE komanda šī gada pavasarī realizēja ideju par pirmo autiņbikšu abonēšanas pakalpojumu Baltijā un Skandināvijā, jo saviem bērniem vēlējās labākas kvalitātes un saistošākas filozofijas produktu. Saprotot, ka šādi iespējams atvieglot jauno vecāku ikdienas soli, nu GEGE autiņbikses pieejamas ne tikai Latvijā, bet arī pārējās Baltijas valstīs, Zviedrijā, Somijā un Dānijā.\n\n  \n\n  \n\n  \n\n  \n\n*******\n\n_Materiāls tapis sadarbībā ar \"Izaugt Mīlestībā\" draugiem \"GEGE\"._   \n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Praktiskā gatavošanās](https://www.izaugtmilestiba.lv/blog/categories/gatavosanas)\n  * [Iedvesma un idejas](https://www.izaugtmilestiba.lv/blog/categories/iedvesma)",
    "category": "dzives-gads",
    "categoryName": "Dzīves gads",
    "readTime": "2 min",
    "author": "Laura Bērziņa",
    "date": "2025-12-01",
    "published": true
  },
  {
    "title": "adaptacija",
    "excerpt": "Source: https://www.izaugtmilestiba.lv/post/adaptacija",
    "content": "# adaptacija\n\n---\n\n# Veiksmīga adaptācija bērnudārzam\n\n  * Izaugt Mīlestībā\n  * Sep 8, 2020\n  * 6 min read\n\n**“Viena no būtiskākajām lietām, kas vecākiem jānodrošina, ir pakāpeniska bērna attiecību izveidošana ar piesaistes personu bērnudārzā,” sarunas sākumā norāda psiholoģe, ģimenes psihoterapijas speciāliste un centra “**[** _Līna_**](https://lina.lv/)**” vadītāja VITA KALNIŅA. “Tikai tad, kad bērns iestādē jutīsies droši un būs emocionālā komfortā, iespējams runāt par veselīgu vidi mācību procesam.”**\n\n  \n\n**Līdz trīs gadu vecumam – audzējam bērnam drošības sajūtu**\n\n  \n\nAizvien biežāk nozaru speciālisti publiski atklāj savu viedokli par bērnam labvēlīgāko vecumu, uzsākot bērnudārzu. Un lai gan lielai daļai vecāku ir sāpīgi to dzirdēt, tomēr terapeiti ir droši – līdz trīs gadu vecumam bērnudārzs nav bērniem, bet gan vecākiem un sabiedrībai. \n\n> Pēdējos divdesmit gados veiktie psiholoģijas pētījumi piesaistes jomā, pierādījuši, ka bērni līdz trīs gadu vecumam vēl nespēj tikt galā paši ar savām emocijām, izregulēt tās stresa situācijā bez piesaistes personas palīdzības. \n\nLīdz trīs gadu vecumam ir svarīgi stiprināt bērna pamata drošības sajūtu, nogaidot līdz bērns ieguvis nepieciešamo briedumu, lai tālāk tiktu galā jau patstāvīgāk. \n\nPatiesībā jau mums nemaz nav vajadzīgi pētījumos balstīti secinājumi, jo kā vecāki to noteikti esam novērojuši katrs savā ikdienā – mazs bērns nespēj viens pats pārstrādāt emocijas, viņš nespēj sevi nomierināt, loģiski izdomāt, ka šim kreņķītim nav pamata. Un šis stress, ja bērnam tāds jāpiedzīvo, liedz iegūt jebkādas jaunas zināšanas, būt atvērtam rotaļām, grupas spēlēm un komunikācijai.\n\n**Darba devēji negaida..**\n\nLielā sāpe, diskutējot par šo jautājumu, protams, ir fakts, ka atmaksāts bērnu kopšanas atvaļinājums mūsu valstī ir tieši tik garš, cik tas ir. “Skaidrs, ka neskaitāmās ģimenēs, ja nebūtu bērnudārzu, visa dzīve būtu jāgriež kājām gaisā, jāpārplāno ikdiena, jāmaina ļoti daudz,” norāda Vita Kalniņa. Un skaidrs, ka mūsu valsts situācija uz šo brīdi neparedz vecākiem iespēju laist bērnu uz iestādi no trīs gadu vecuma. Salīdzinoši Latviju pat varētu saukt vēl par gana priviliģētu, jo bērnudārza sākums iespējams arī no 18 mēnešu vecuma, tomēr 18 mēnešu vecs mazulis lielām bērnudārzu grupām joprojām psiholoģiski nav gatavs. \n\nBērnam var būt interesanti, bet brīdī, kad bērnam kaut kas notiks – nokritīs, saskums, ar kādu bērnu sastrīdēsies – bērnam celsies stresa līmenis, un vienīgais, kas spēs bērnu nomierināt, būs tas, ar kuru šim bērnam ir izveidotas piesaistes attiecības, uz kuru bērns var paļauties. Lai cik profesionāls ir pedagogs, kas ir kopā ar bērnu, ja viņš bērnam ir svešs cilvēks, tad stresa situācijā šis cilvēks bērnam rada vēl lielāku stresu, tāpēc bez pietiekamas attiecību izveidošanas ar konkrētu cilvēku viens pret vienu (nevis pieciem vai septiņiem mistiskiem darbiniekiem šajā bērnudārzā) bērnam būs grūti saņemt tādu atbalstu un mierinājumu, kāds bērnam vajadzīgs. Īpaši svarīgi tas ir vecumā līdz trīs gadiem, lai gan arī pēc tam ir būtiski, ka bērnudārza audzinātāja spēj nomierināt bērnu, kad tam ir stresa situācija. \n\n**Kādas ir alternatīvas?**\n\n  \n\nKatrai ģimenei ir savas iespējas, tomēr Vita Kalniņa ir droša, ka labākais no scenārijiem jebkurā gadījumā tomēr ir jāmēģina atrast. Un tas teju nekad nebūs ideāls.\n\n  \n\nVar palīdzēt omes vai piesaistīt auklīti, meklēt mājdārziņu, kur uz vienu pieaugušo ir maksimums četri bērni. Bet svarīgākais – starp bērnu un piesaistes personu (kas paliek nemainīga) jābūt uzticamām attiecībām. Pakāpeniska adaptācija, kas ietver sevī viena vecāka vai citas bērnam nozīmīgas personas pilnīgu klātbūtni pierašanas procesā, svarīga jebkurā gadījumā, un šis laiks vidēji ir līdz vienam, diviem mēnešiem.\n\n> “Izvēloties savam bērnam pieskatītāju, vērtīgi saprast, vai šim cilvēkam ir izglītība un specifiskas zināšanas par bērnu un tā psiholoģisko attīstību un emocionālajām vajadzībām līdz trīs gadu vecumam, jo lielākajai daļai pedagogu bērnudārzos zināšanas ir par bērnu no trīs gadu vecuma, kas ar mazākiem bērniem nav īsti derīgas un lietojamas,” norāda Vita. \n\nUn tik pat būtiski, ja bērns vēl nav sasniedzis trīs gadu vecumu, ir bērnu skaits uz vienu pieaugušo grupā: \n\n> Līdz bērna gada vecumam – uz vienu pieaugušo maksimums divi bērni. No gada līdz trīs gadu vecumam – uz vienu pieaugušo maksimums četri bērni. \n\n“Ja bērnu skaits neatbilst korektam piesaistes personu skaitam, bērnudārzu par bērnam draudzīgu uzskatīt ir grūti,” stāsta Vita Kalniņa. Iemesls ir jau minētā bērna nespēja izregulēt savas emocijas bez pieauguša cilvēka atbalsta, un ja grupā ir 20 bērni un tikai divas skolotājas – tieši cik reāli ir fiziski kaut paņemt un samīļot katru mazuli, kad tam ir radusies stresa situācija? Būtībā labākajā gadījumā paveiksies dažiem, kuri skaļāk kliegs vai kā citādi būs pamanāmi.\n\n> “Līdz trīs gadiem bērniem bērnudārzā it nekas vēl nav jāiemācās, neko nevar nokavēt. Svarīgākais ir līdzās esošs pieaugušais, kas pamana un spēj reaģēt uz bērna vajadzībām. Tas arī ir galvenais kritērijs, ko vecākiem vajadzētu ņemt vērā, izvēloties bērnudārzu,” stāsta Vita.\n\n**Adaptācijas posmi**\n\nAdaptācijas laiks bērnam, kas tikko sācis bērnudārzu, ir četras līdz sešas nedēļas. Lieliskākajā scenārijā tas attīstas šādā secībā:\n\nPirmajā nedēļā bērns vēro grupiņas darbu un bērnus no mammas vai tēta klēpja, ja bērnam ir interese, iesaistās notiekošajā pēc savas iniciatīvas.\n\n  \n\nOtrajā nedēļā vecāks pakāpeniski sāk bērnu iepazīstināt ar audzinātāju, sakot bērnam, ka šī persona tev palīdzēs, tai vari lūgt palīdzību. \n\n  \n\nTrešajā nedēļā audzinātāja kļūst aktīvāka un aicina bērnu vairāk iesaistīties, mudina atdalīties no vecākiem. Sākumā šī atdalīšanās, kuras laikā mamma vai tētis iziet aiz durvīm, ir maksimāli 30 minūtes, ja bērns ļoti raud, vecākiem apmēram divu minūšu laikā ir jāatgriežas. Nākamajā dienā šo atdalīšanos var pagarināt vēl par 30 minūtēm.\n\n**Pandēmijs ierobežojumi**\n\n> “Šajā mācību gadā bērnu atstāšana pie iestādes durvīm un tā nodošana audzinātājai ir šausmīga situācija. Tam var būt diezgan pamatīgas sekas, jo stress bērnam šajā brīdī ir milzīgs, īpaši, ja mazulim vēl nav trīs gadi,” bažīgi stāsta Vita Kalniņa. \n\n“Iedomājieties tīri cilvēcīgi – vecāki atdod savu bērnu svešam cilvēkam, un bērns nesaprot, kāpēc viņam ir jāpamet mamma un tētis. Tā tiešām bērnam ir traumatiska situācija.” \n\n  \n\nRisinājums varētu būt skolotājas un bērna attiecību veidošana pagalmā, pakāpeniska bērna iesaistīšana vidē, kur noteikumi ļauj uzturēties. “Ja jums ļauts sēdēt līdzās savam bērnam adaptācijas posmā, pievēršat uzmanību maksimāli tikai savam bērnam, nesēžat telefonā un neizklaidējiet citus bērnus. Ir ļoti būtiski savu bērnu šajā laikā iepazīstināt ar jauno vidi, radīt bērnā drošības sajūtu par pārmaiņām, atsaukties katram viņa nedrošajam acu skatienam,” iesaka speciāliste.\n\n> Es zinu, ko jūs šobrīd domājat: “Skan lieliski, bet tā taču nekad nenotiks, vismaz valsts bērnudārzā noteikti ne.” Jā, tā nenotiks, kamēr mēs, vecāki, teiksim, ka tā drīkst nenotikt.\n\n“Arī audzinātājām ir vieglāk veidot savu ikdienas mācību darbu, ja ar bērnu attiecības tiks izveidotas,” norāda Vita Kalniņa. “Neaizmirsīsim, ka bērnudārzs tomēr ir pakalpojuma sniedzējs, bet vecāki – pakalpojuma ņēmēji. Un ignorējot bērnu psihoemocionālās vajadzības, mēs it neko labu ilgtermiņā neiegūsim. \n\n  \n\nLūk, vēl viena laba bērnudārza pazīme - audzinātājas ir atvērtas sarunām, palīdz vecākiem tikt galā ar viņu bailēm, vecāki netiek kaunināti, tiesāti, strostēti, bet gan atbalstīti. Iestādes filozofijai būtu jābūt uz risinājumiem un diskusijām vērstai.”\n\n**Savus bērnus vērosim**\n\n“Bērni labi pielāgojas, ko tas kuram maksā, vecāki var novērot ar laiku paši,” stāsta terapeite. “Nemierīgāks nakts miegs, raudulīgāks un čīkstulīgāks kopumā, - ja adaptācijas periodā tas vēl būtu pieņemami, tad pāris mēnešus pēc jaunā posma sākuma tam tomēr nevajadzētu tā būt.” \n\n  \n\nTāpat nevar noliegt, ka bieža bērna slimošana (zema imunitāte) ir saistīta ar bērna stresu ikdienā – tas arī ir pētījumos apstiprināts fakts. “Man vecāki bieži jautā, ko darīt bērnudārza adaptācijas laikā, ja bērns saslimst? Es iesaku pēc bērna slimošanas uzreiz to atpakaļ uz bērnudārzu nevest, jo, ja iemesli ir emocionāli, bērnam ir vajadzīgs laiks vēl kopā ar vecākiem, protams, ja vien vecāki var kādas dienas veltīt tikai bērnam, lai ļautu viņam atkal uzpildīties drošības izjūtu un vecāku klātbūtni,” stāsta speciāliste.\n\nLai adaptācijas laiks būtu maksimāli mierpilnāks, jādomā arī par bērna “darba dienas” ilgumu, pirmajos mēnešos tai vajadzētu būt nepilnai dienai. \n\n> “Pirmos pāris mēnešus arī piecgadniekam ilgāk par četrām stundām pavadīt bērnudārzā parasti ir par grūtu,” norāda terapeite.\n\nJa iespējams, tad arī lielas pārmaiņas reizē bērnam nav vēlamas. “Gadījumos, kad gaidīta brālīša vai māsiņas dzimšana, labāk bērnu sākt pieradināt pie bērnudārza vides pirms mazākā bērna pievienošanās ģimenē. Tomēr, protams, jāizvērtē mazuļa vecums un visi pārējie faktori. Ar lielākiem bērniem tas nereti ir vienkāršāk, jo mājās viņiem šķiet garlaicīgi, un bērns pats vēlas doties uz dārziņu. Tāpat lielākam bērnam var pajautāt pašam, kā viņš labāk vēlētos – vai būt mājās, vai doties uz bērnudārzu. Arī te svarīgs ir pakāpeniskums, un vakaros būtisks ir tikai mammmas un tēta kopā pavadītais laiks viens pret viens ar lielāko bērnu.”\n\n**Labākais no iespējamā**\n\n“Katrai ģimenei vajadzētu būt iespējai izlemt, kas ir labākais mūsu bērnam, mums kā vecākiem un mūsu ģimenei, nevis samierināmies “visi taču tā dara”. \n\n> Mēs kā vecāki, kas paši tik bieži esam traumatizēti bērnudārzu un skolu sistēmās, audzinātājām un skolotājām mēdzam iedot pārāk lielas autoritātes statusu,” stāsta Vita Kalniņa, aicinot ar cieņu uztvert skolotājus un iedrošināt uz diskusiju, kur svarīgākās ir bērna intereses. \n\n“Ja jūsu sirds saka: “Nē, šis nav labi”, jums ir tiesības teikt “nē” sistēmai, teikt: “Nē, es savam bērnam vēlos citādāku bērnudārzu pieredzi.” \n\n**Vērts aizdomāties!**\n\n“Pirms laižam savus bērnus uz bērnudārzu, vecākiem ir vērtīgi saprast, kādas emocijas par šo tēmu raisās mums pašiem, kāda ir mūsu kā vecāku pieredze ar bērnudārzu, lai vecāki nepārnes savu pieredzi uz bērnu. Pretēji var gadīties, ka mamma pati nav gatava palaist mazuli grupiņā, lai gan bērns jau izrāda vēlmi doties un iepazīt jauno vidi. Šajos gadījumos svarīgi sevi nevainot, nekritizēt, un neuzvelt visu atbildību par bērna vešanu uz bērnudārzu tētim. Tā vietā vajadzētu meklēt palīdzību un atbalstu, lai šķiršanās no bērna būtu visiem vieglāka,” stāsta speciāliste. \n\n  \n\n***\n\n_Vairāk informācijas Vitas Kalniņas grāmatā \"Niķu nav! Būt kopā ar bērnu no 6 mēnešu līdz 3 gadu vecumam\", kas būs tirdzniecībā no 2020. gada novembra._\n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Bērnudārznieks](https://www.izaugtmilestiba.lv/blog/categories/bērnudārznieks)\n  * [Vecāki](https://www.izaugtmilestiba.lv/blog/categories/vecāki)",
    "category": "gaidibas",
    "categoryName": "Gaidības",
    "readTime": "6 min",
    "author": "Laura Bērziņa",
    "date": "2020-09-08",
    "published": true
  },
  {
    "title": "advente",
    "excerpt": "Source: https://www.izaugtmilestiba.lv/post/advente",
    "content": "# advente\n\n---\n\n# Mazliet citāds Adventes kalendārs \n\n  * Izaugt Mīlestībā\n  * Nov 26, 2019\n  * 10 min read\n\nUpdated: Dec 17, 2019\n\n**Decembrim ir tāda silta aura. Īpaši, ja ir kaut nedaudz uzsnidzis. Daba pierimusi un aicina to darīt arī mūs. Kā būtu, ja šo gadu mēs noslēgtu ar tādu \"bilanci\"- sarunu pašam ar sevi? Kā būtu, ja mēs parūpētos par sevi šajā decembrī mazliet īpašāk?**\n\n  \n\n> 1\\. DECEMBRIS\n\nKādas izvēles un cik apzināti es šodien pieņēmu?\n\nIespēja nebūt laimīgam ir brīnišķīgs piemineklis izvēles brīvībai. Tāpat kā izvēle tādam būt. Sākšu šo mēnesi ar atgādinājumu - man vienmēr ir izvēle. Varu pacelt ķepiņas un teikt \"es taču neko te nespēju ietekmēt\", \"man nav nekādu izredžu\", \"ko tad es, tie citi jau labāki/gudrāki/veiksmīgāki..\" Ir situācijas, kuras jāprot pieņemt vai atlaist, jā, - bet arī tā ir izvēle! Un arī neizdarīt izvēli ir izvēle. Kad šādi paskatos uz notikumiem savā dzīvē, es redzu, ka uzņemos atbildību par to, kā man klājas un kā es jūtos. Un vēl kāds būtisks moments - kad esmu apmierināts ar savu dzīvi un sevi tajā, es varu pieņemt pasauli arī ap sevi. Cilvēki līdzās tad vairs _nebesī_ , lietus nav pārāk slapjš, boss - pārāk prasīgs un politiķi - stulbi. Tad arī nekaitina tie, kuri dara, kas uzdrīkstas savus sapņus īstenot. Kas pieņēmuši lēmumu būt laimīgiem.\n\n  \n\n> 2\\. DECEMBRIS\n\nCik bieži šodien manu prātu šķērso sevi graujošas domas?\n\nPirms izvēlos rīcību, izvēlos domas. Ja manu prātu pārņēmušas raizes, destruktīvas, negatīvas domas, ļoti iespējams, ka iekritīšu sevis žēlošanas lamatās. \"Es esmu nabadzīte, man neviens nepalīdz..\" Šodien es vērošu, ko es domāju. Protams, ir normāli just skumjas, un nevajag kādu no savām emocijām saukt par sliktu. Bet svarīgi neiesprūst šajā stāvoklī. Tagad jūtos nomākta, _okei_ , bet ko es varu darīt, lai tā vairs nejustos? Paskumt un palaist..\n\n> 3\\. DECEMBRIS\n\nKo es vēlos paveikt jau sen? Un kāpēc es vēl joprojām to neesmu izdarījusi? \n\nAtlikšana tikai vairo trauksmi. Šodien pielikšu punktu prokrastinācijai un beidzot pabeigšu to, ko atlieku jau nedēļām. Šāda atlikšana nes līdzi kritiku un sevis šaustīšanu. (Ha, to pazīst visi studenti, arī paniku, ar ko tas parasti beidzas.) Vai tā būtu skapja atvilktņu sakārtošana, datorā esošo dokumentu izšķirošana, istabas puķu pārstādīšana, vai tieši pretēji - atelpas iedošana sev (jo tik bieži citu vajadzības man bijušas svarīgākas).. Manā gadījumā tās, visticamāk, būs drēbes, kas gaida gludekli.. Kaudzīte bieži ir manāmi liela. Bet, kad saņemos tās sagludināt (un parasti tas notiek 20 minūšu laikā), vienmēr domāju - kāpēc es agrāk to nevarēju paveikt? Ja par uzdrīkstēšanos kam lielākam - tur līdzās bieži ir bailes. Bet šodien es speršu mazu solīti, pavisam praktisku, ar tūlītēju rezultātu. Un gandarījumu.\n\n  \n\n  \n\n> 4\\. DECEMBRIS\n\nKo es nebūtu ieguvis, ja kādreiz nebūtu ko zaudējis?\n\nSlikts jūrnieks vienmēr vaino vēju. Vai esat dzirdējuši šādu teicienu? Man tas traki patīk, iespējams, tāpēc, ka arī man ir tendence ikdienā savas neveiksmes norakstīt uz ārējiem faktoriem - vecais stāsts par atbildības uzņemšanos. (Protams, būtiski, ko mēs uzskatām par neveiksmi. Reizēm tā beigās ir lielākā veiksme.) Bet šodien es uz izaicinājumiem ikdienā paskatīšos citādi - ko es varu paveikt jau šodien, lai tuvotos vēlamajam rezultātam? Un nav svarīgi, vai aktualitāte ir strīds attiecībās, projekta nevirzīšanās, kā plānots, veselības sarežģījumi.. Ko es varu darīt tieši šodien, lai spertu soli uz priekšu? Mazu solīti, kam sekos nākamais, un nākamais, un nākamais..\n\n  \n\n  \n\n> 5\\. DECEMBRIS\n\nCik bieži es atļauju sev būt pašam?\n\nEs esmu sava prieka arhitekts. Man ļoti patīk citiem dāvināt dāvanas. Patiešām ļoti! Tāpēc es daru tā - kad lielā sajūsma par kādu ideju \"es viņam varētu nopirkt to\" vai \"pagatavošu viņai šo\".. ir rimusi, es sev atkārtoti pajautāju - vai es vēlos, lai man pasaka \"paldies, cik tu forša\", vai es tomēr vēlos redzēt šo cilvēku priecīgu. (Jā, arī es reizēm maldīgi domāju, ka novērtējumu var nopirkt, izpelnīties..) Šodien es uzmanīgi pavērošu sevi un situācijas - kas man liek priecāties. Būt līksmai, dzīvai! Varbūt draudzenes aicinājums uz tēju (un sarunām), varbūt uz ielas atrasts interesantas formas akmenis vai otram pateikts mīļš vārds.. Un tad būt ar tiem cilvēkiem, kas šo prieku manī vairo, būt vidē, kas iedvesmo. Būt tur, kur patiešām gribas smaidīt.\n\n  \n\n> 6\\. DECEMBRIS\n\nKā es sveicinu svešiniekus?\n\nEsiet laipni, jo katrs sastaptais cilvēks iet cauri smagai cīņai. Šis ir vēl kāds man mīļš teiciens. Tas atgādina, cik svarīgi būt empātiskam - sevis dēļ. Tas nenozīmē būt mākslīgi jaukam, saglabāt vienmēr mieru un \"nelēkt uz ecešām\". Jo mani novērojumi rāda, - dzīves kvalitāte daudz biežāk ir atkarīga no tā, kā es izturos pret citiem, nekā no tā, kā citi izturas pret mani. Izrādot laipnību pret otru (īpaši, ja šķiet, ka otrs to nav pelnījis), kaut kas ļoti būtisks mainās manī pašā.\n\n> 7\\. DECEMBRIS\n\nKam un par ko es šodien varu pateikt paldies? Nav būtiski - skaļi vai domās..\n\nMēs nekļūtu drosmīgi un pacietīgi, ja pasaulē valdītu tikai prieks. Šodienu es veltīšu pateicībai. Cilvēkiem, notikumiem, sev, dabai.. Esmu emocionāla un straujas dabas (jā, reizēm traki nelāgs salikums). Bet kad es tomēr saņemos un paraugos uz kādu, kas mani sāpinājis, ar līdzjūtību, es redzu, ka tas, kurš sāpina, pats ļoti cieš. Mēs jau arī bieži otram nodaram pāri, kad paši nejūtamies labi. Ne tāpēc, ka būtu piedzimuši riebīgi. Un tad es spēju arī pateikt šai situācijai \"paldies\".\n\n> 8\\. DECEMBRIS\n\nEnerģija ir tur, kur ir mūsu uzmanība? Kur šodien ir mana uzmanība?\n\nBūt atbildīgam, bet ne vainīgam. Šie divi jēdzieni bieži tiek jaukti. Sevis sodīšana, kauns, nožēla, dzīvošana pagātnē, \"ja vien es būtu rīkojies citādi..\" - dzīve vainas sajūtā ir absolūti graujoša. Kā būtu, ja vainas vietā es šodien liktu atbildību? Arī tad, ja pieļauta kļūda, atzītu notikušo un darītu šodien visu, kas manos spēkos, lai vērstu situāciju uz labu. Vainas sajūta ir graujoša. Mammām to parasti \"izdala\" jau dzemdību iestādēs ar mazuli. Un tā nudien ir vērtīga pramse, ko apgūt - netiesāt sevi. Likt sev mieru. Rīkoties savu iespēju robežās, paliekot pret sevi iejūtīgs.\n\n  \n\n  \n\n> 9\\. DECEMBRIS\n\nKas ir mani mīļākie ziedi? Un kā tie smaržo?\n\nSvētku sajūta rodas mūsos pašos. Šodien es paraudzīšos uz vidi, kurā dzīvoju. Kāds ir mans mājoklis, darba vieta, pagalms.. Vai tas iedvesmo? Vai man ir prieks būt šādā dzīves telpā? Varbūt lieliem remontiem šobrīd nav resursu, bet es varu sakārtot virtuvi un nopirkt ziedus, ko ielikt vāzē. Es varbūt nevaru nomainīt dīvānu, bet varu radīt mājīgu atmosfēru viesistabā, iededzot sveces vai izliekot lampiņas. Reizēm ir gana ar mazliet, lai sevī iekustinātu siltu svētku sajūtu.\n\n> 10\\. DECEMBRIS\n\nKādu dāvanu svētkos es tiešām vēlētos saņemt? Un ko es vēlētos patiešām no sirds apsveikt pati?\n\nSvētki vienmēr ir par prieku. Reklāmas uz ielām un medijos aizvien uzstājīgāk aicina pirkt dāvanas un pirkt tās laicīgi.. Apsveikt vēlētos tik daudzus, bet tam visam kopā vajadzīga tik liela nauda! Un galu galā.. vai nopirktā dāvana beigās nebūs tikai ķeksītis darāmo darbu sarakstā? Kas gan tā par mīlestības enerģiju.. Tāpēc es šodien kopā ar savām draudzenēm ieplānošu tikšanos pie manis uz svētku vakariņām. Kopā gatavosim, kopā liesim sojas vaksa sveces, pļāpāsim. Būsim. Dāvana viena otrai svētkos būs mūsu kopā būšana.\n\n> 11\\. DECEMBRIS\n\nKā es pavadu laiku, kad izvēlos \"nesēdēt\" sociālajos tīkos?\n\nMēs daudz vairāk enerģijas atdodam tam, lai izskatītos laimīgi, nekā tam, lai tā patiešām justos. Šodien es \"neiešu\" ne _Instagramā_ , ne _Facebookā_. Vienas dienas digitālais detokss. Tur \"dzīvo\" gana daudz _trigeru_ , kas arī manī nereti izsauc trauksmi. Lai arī saprotu, ka _Instagram_ ir tēls, smukā dzīves puse, nereti lieki sevi tomēr salīdzinu, aizmirstot, ka arī manai dzīvei taču ir smukā puse :)\n\n  \n\n> 12\\. DECEMBRIS\n\nKo es ļoti, ļoti vēlos? Un vai tas ir sverams un pērkams veikalā?\n\nSapņi piepildās, jo tiem tic. (Un dara.) Šodien es uzrakstīšu Ziemassvētku vecītim vēstuli. Kā bērnībā - krāsainu, ar uzskatāmiem zīmējumiem (ja nu vecītis nesaprot latviski). Jau pēc gada mēs šādu vēstuli veidosim kopā ar dēlēnu, bet šogad es to rakstīšu kopā ar savu iekšējo bērnu - mazo Madaru. Un varbūt tomēr beidzot sev nopirkšu to lelli \"BabyBjorn\", ko uz maniem laukiem salavecis tā arī neatnesa..\n\n  \n\n> 13\\. DECEMBRIS\n\nKā es izbaudu maltīti? Un kas ir tā degviela, ko ikdienā dodu savam ķermenim?\n\nVeselība sākas mūsu virtuvē. Ieradumiem ir liels spēks. Piemēram, neēst brokastis vai ēst \"uz nakti\". Šodien es paraudzīšos uz savu ķermeni kā brīnišķīgu māju, kur ir forši dzīvot. Šodien nekādu ātro ogļhidrātu. Man ikdienā patīk ēst un gatavot veselīgi, bet esmu ievērojsui - kad netieku galā ar savām emocijām, roka stiepjas pēc kā garda.. (Zinu, zinu - emocionāls ēdājs.) Bet šodien, ja kārosies šokolāde, es sev pajautāšu - kas man patiešām ir vajadzīgs?\n\n  \n\n> 14\\. DECEMBRIS\n\nKā es sev palīdzu, kad sajūtu bailes?\n\nIr divi veidi kā dzīvot - ticībā vai bailēs. Mūsu ego dara to, ko dara, lai pasargātu mūs no ciešanām, zaudējumiem, skumjām.. Arī \"liels\" ego, kā mums bieži patīk teikt, tik un tā ir baiļu radīts. Tāpēc man šķiet, ka mūsu ego galvenais \"darbības režīms\" ir bailes. Un ar bailēm nav jācīnās! Tās ir jāierauga un jāaptur. Jo bailes ir ļoti svarīga mūsu daļa. Šodien es pavērošu savas bailes..\n\n  \n\n> 15\\. DECEMBRIS\n\nKo man pasaule šodien vēlas pateikt?\n\nIeklausies savā dvēselē. Tā nepārtraukti dod tev mājienus. Šodien es vērošu zīmes. Man šķiet, ka pasaule ar mums sarunājas visu laiku, ja vien mēs tajā klausāmies. Un ja vien ticam, ka sajūtas, kas zīmē taciņu zem kājām, ir ļoti labas ceļazīmes. Ja vien nepierunājam sevi nejust to, ko jūtam, neredzēt to, ko redzam.. Ja esam atvērti. Ja esam mazliet pieklusuši. \n\n  \n\n> 16\\. DECEMBRIS\n\nKuru savu ēnas daļu es varētu sākt iemīlēt?\n\nKamēr tu nevarēsi izpaust dusmas, tu nekad neiemācīsies izpaust arī mīlestību. Tā ir viena un tā pati enerģija. Ja tu apspied dusmas, tev būs jāapspiež arī mīlestība. /Osho/ Esmu ilgus gadus dzīvojusi ar domu, ka mana ekspresīvā puse ir slikta puse. Bet tā ir MANA puse, un to noliegt būtu negodīgi. Vēl jo vairāk - man patiesībā patīk mans temperaments! Šodien es uz savām ēnām paraudzīšos ar iejūtību. Jo ēna bez gaismas taču nemaz nav iespējama. \n\n> 17\\. DECEMBRIS\n\nKad man izdodas būt iejūtīgam?\n\nOtram nav pienākums atbilst tavām cerībām. Ikviens no mums ir mazliet brīnums, tāds unikāls un tikai viens vienīgs. Ikviens. Arī līdzcilvēki, partneri, kolēģi.. - un ir tik svarīgi otram ļaut būt. Nelikt viņu savos rāmjos. Pieņemt vai nepieņemt, bet necensties otru lauzt. Mums nav tādas varas, mēs nemaz nedrīkstam tā darīt.. Tāpēc šodien es piedomāšu pie tā, vai manos vārdos un darbos neskan \"gribu, lai esi citāds\".\n\n> 18\\. DECEMBRIS\n\nKad es pēdējo reizi pavēroju? Dabu, citus, sevi..\n\nNav divu cilvēku, kuri vienādi saprot vienu un to pašu teikumu. [..] Tāpēc saskarsmē ar cilvēkiem necenties pielāgot tos priekšstatam par to, kādiem tiem jābūt. /M. Eriksons/ Šodien es turpināšu vakardienas tēmu. Šodien es ļaušu līdzcilvēkiem būt. Un katru reizi, kad man būs kārdinājums teikt \"kā tā var domāt, pilnīgs ku-kū esi?\" es sevi apturēšu. Otram gluži tāpat kā man ir tiesības dzīvot tā, kā viņš vēlas. Un domāt to, ko viņš izvēlas. Lai!\n\n  \n\n  \n\n> 19\\. DECEMBRIS\n\nCik bieži es ieklausos savā sirds balsī?\n\nJa jūs domājiet tikai un vienīgi loģiski, tad jūsu dzīvei patiesi nav nekādu iespēju. Jūsu dzīve var būt skaista tikai tad, ja zināt, kad loģiku vajadzētu izmantot un kad ir nepieciešams kāpt tai pāri. /Sadhguru/ Tas nu gan ir tiesa! Gluži kā teorijas, kas ir labas un vērtīgas vien tad, ja izmēģinātas un kā iedarbīgas atzītas praksē. Mums biežāk jādzīvo ar sajūtu. Kāda jēga no gudrām frāzēm, ja sirdī tomēr nav miera un prieka? Šodien es pievērsīšu uzmanību tam, vai rīkojos saskaņā ar savu iekšējo kompasu. Vai vados pēc tā, ko vēlos un jūtu kā pareizu, un kad (un svarīgākais - kāpēc?) man tas neizdodas? Un vēl - lai ko it kā \"diktētu\" sabiedrība, mēs paši drīkstam definēt savā dzīvē, kas ir \"norma\", kas ir \"vērtīgi\", kas ir \"nepieņemams\".. Tā ir mūsu dzīve.\n\n  \n\n  \n\n> 20\\. DECEMBRIS\n\nKā es izvēlos pavadīt šo dienu?\n\nEs esmu brīva, laimīga un vesela. Esmu dzimusi, lai būtu līksma. Tā man ir rakstīts uz lapiņas pie spoguļa vannas istabā. Es to sev atgādinu katru rītu. Kad mans modinātājs nozvana 5:20 (un es neielienu tomēr atpakaļ gultā), pēc pusstundas jau esmu laimīga, ka iedevu sev šo brīdi līdz mostas visi pārējie. Rītam ir liela nozīme visas dienas kopējā sajūtā. Katram. Tāpēc arī šo rītu sākšu tā, kā vēlos pavadīt visu dienu. \n\n> 21\\. DECEMBRIS \n\nKo es uzsāktu, ja man nebūtu bail, ka tas neizdosies?\n\nNeisepējami ir tikai viedoklis. Šo vērts atcerēties vienmēr. Lai gan lielākie kritiķi mēs visbiežāk esam sev paši, nereti gadās tādas frāzes kā \"ko tu te ņemies, met mieru\", \"vai tev tiešām to vajag?\", \"tas ir pārāk sarežģīti, tici man\" dzirdēt no apkārtējiem. Ja nav iespējams izvairīties no šādiem \"labvēļiem\", kas dalās pārdomās, ko neviens nelūdz, tad vērtīgi ir sev atgādināt, kāpēc mana sirds tomēr ir pārliecināta, ka jāturpina.\n\n  \n\n> 22\\. DECEMBRIS\n\nKā es šodien varu būt iejūtīga pret sevi?\n\nNekas tā neatbrīvo kā pieņemšana. Ziemas gaidītākie svētki tādā dziļā klusumā un sarunās ar sevi bieži satiekas ar piedošanu. Esmu daudz domājusi, ko īsti nozīmē piedot, un kā to izdarīt, ja to izdarīt nevar.. Kad man bija 14 gadi, savā pierakstu kladītē ierakstīju kaut kur dzirdētu frāzi - \"Piedošana nenozīmē aizmirst notikušo. Tā vienkārši izceļ aizvainojumu starp diviem cilvēkim.\" Šodien es domāju, ka piedošana ir tāda ego lieta - mazliet pārākuma sajūta, ka es kādam varu ko piedot.. Tāpēc man labāk patīk \"piedot\" vietā izmantot vārdu \"pieņemt\". Un arī ar to man nesokas viegli. Un, ziniet, kas šajā visā man ir pats grūtākais? Pieņemt (piedot) pašai sevi (sev). Savas \"vājības\", savas \"neizdošanās\", savu \"nezināšanu\".. Tāpēc šodien es būšu īpaši laipna pret sevi. \n\n  \n\n  \n\n  \n\n> 23\\. DECEMBRIS\n\nCik bieži es pasaku sev labus vārdus?\n\nEs izvēlos to, kurš pretim izvēlas mani. Es esmu stipra, laba, mīļa, gudra pati par sevi, man nav nepieciešams kāds, kurš to man iegalvotu, lai es tam noticētu. /Kristīne OmShanti/ Dzīve tāda spoguļošanās vien iznāk. Un reizēm šķiet, ka mēs esam tas, ko citi par mums saka. Vienā brīdī mēs vienkārši tam noticam. Un tā mēs apaugam ar lomām un priekštatiem it kā par sevi.. Tāpēc tik svarīgi, kādi cilvēki ir mums līdzās.\n\n  \n\n> 24\\. DECEMBRIS \n\nKā es vēlos sagaidīt svētkus?\n\nSmiekli dara mundru. /Tolstojs/ Šis būs mans atgādinājums, kad svētku trakumā viss ies greizi. (Jo noteikti jau kaut kas neizdosies, kā plānots.) Svētki ir par mieru un ļaušanos, un prieku! Es šajā gadā centīšos vairāk ļauties, pretēji ir liels risks, ka neko dižu no gaidītās kopā būšanas neatcerēšos. Lēnām, soli pa solim, ko varu - izdaru, kam nav resursu - to atlaižu.\n\n  \n\n  \n\n> 25\\. DECEMBRIS \n\nPar ko un kā es rūpējos?\n\nPriecīgus Ziemassvētkus! Patiešām - mierpilnus, priekpilnus, siltus! Kā Tu šorīt jūties? Kā es šorīt jūtos? Daudz darāmā. Bet kā es varētu vairot savu spēku šobrīd? Kas visefektīgāk uzladē manas baterijas? Šo rītu sākšu ar elpošanu, vingrošanu un vannu, tad kafijas krūzi sev. Un kad būšu atguvusi resursus, es atkal varēšu dot citiem. Vispirms mums katram ir jāparūpējas par sevi. Arī tiem, kas domā, ka šis ir egoisms. Jo mēs otram varam iedot tikai to, kas ir mums pašiem.\n\n> 26\\. DECEMBRIS\n\nKā gurkst sniegs, kad es pa to eju?\n\nSvaigs gaiss un kustība - tas reizēm ir viss, kas nepieciešams. Es šodien pēc iespējas vairāk laika pavadīšu laukā. Nav būtiski, vai tā ir pastaiga, malkas ienešana istabā, taciņu iztīrīšana, slēpošana vai slidošana pilsētas centra slidotavā. Silti saģērbšos un došos ārā. Izvēdināt arī galvu. Nedomāt. Sajust. Kā būtu, ja šī laukā būšana būtu šodien apzināta? Ik pa laikam sev pajautāšu, kā jūtas manas kājas un ceļi, manas rokas un kakls.. Daba visos gadalaikos ir dziedējoša, jo spēj apturēt prātu un domas. Kad no skata elpa aizraujas, galvā ir tikai apbrīns par to, ko redzam šeit un tagad. Vai kad vairs nav spēka turpināt brist pa sniegu, kad _besis_ ir tik liels, nav enerģijas domāt par dzīves jēgu :) Viss, ko tajā brīdī mums visbiežāk gribas, - tikt mājās un nogāzties dīvāna. Un šāds nogurums ar sarkaniem vaigiem un nosalušu degunu ir superforšs.\n\n  \n\n  \n\n> 27\\. DECEMBRIS\n\nKo es Jaunajā gadā gribētu piedzīvot?\n\nTas, ko tu meklē, meklē tevi. /Rūmī./ Šodien es paskatīšos uz savu aizvadīto gadu - cik dažāds tas bijis! Kas piedzīvots, kas saprasts, kas sajusts, kas atklāts.. Tāda kā mazā gada bilance. Un paskatīšos arī uz to, ko lieku \"veiksmes\" grozā, ko - atdodu \"neveiksmei\". Jo tik bieži taču mūsu \"zaudējumi\" sākumā izrādās lielākās uzvaras pēc laika.. \n\n  \n\n  \n\n  \n\n> 28\\. DECEMBRIS\n\nKas manī ir skaists?\n\nUnikalitātē sacensties ir ne vien muļķīgi, bet neiespējami. Skaistums ir ļoti subjektīvs jēdzies. Gluži kā \"prieks\", \"vērtīgs\", \"zaudējums\"..Tāpēc šodien es sevi pavērošu, kā apkārtējā vide manī vairo sajūtu, ka mana dzīve nav gana laba man pašai. Kurā brīdī es neviļus salīdzinu sevi ar kāda cita dzīvi, kāda cita _Instagram_ profilu, kāda cita stāstiem par kārtējo superīgo nedēļas nogali siltajās zemēs.. Kas manī tajā brīdī notiek? Un kā es reaģēju? Vai sadusmojos un \"uzbraucu\" otram, sevi tā sargājot? Vai varbūt ieraujos sevī, saskumstu un krītu \"ak, mana dzīve ir tāds sū**\" sajūtā? Abu šo scenāriju vietā es šodien izvēlos priecāties par otru (un domāt, ka viņš patiešām ir šādi laimīgs). Un paskatīties uz savu brīnišķīgo (!) dzīvi.\n\n  \n\n> 29\\. DECEMBRIS\n\nCik liela ir mana elpa?\n\nMiers ir brīvība klusumā. /Cicerons/ Situācijās, kad stress ņem virsroku, es sev atgādinu, ka ar mani vienmēr ir mana elpa. Es vēl tikai mācos \"noskaitīt līdz 10\", un arī par ieelpu-izelpu bieži atceros, kad esmu jau pateikusi, ko domāju... Tāpēc šodien es centīšos vispirms atcerēties par elpu un tikai tad,- ko es labprāt pateiktu vai izdarītu pirmajās emocijās :) Jo elpa tiešām strādā vienmēr. \n\n  \n\n  \n\n> 30\\. DECEMBRIS\n\nKādi brīnumi ar mani dzīvē ir notikuši?\n\n“Tas ir tas interesants izaicinājums - katru rītu pie kafijas krūzītes ar humoru pasmieties par šo absolūto brīnumu - eksistenci, un vienlaicīgi apzināties šī brīnuma trauslumu un nepakļāvību. Šī izpratne, uzmanība pret eksistenci strukturizē cilvēka psihi, uztveri, atbildību, attīstību. Humors un uzmanība ir ļoti būtiski eksistences pamatakmeņi.” /Pēteris Kļava/ Un humors ir svarīgs arī tāpēc, lai nezaudētu vieglumu. Agrāk es daudz un dikti domāju par jēgas jēgu, - līdz vienkārši saguru. Šobrīd par domāšanu man svarīgāk ir atļaut sev sajust un reizēm ar humoru par savu dzīvi un sevi tajā arī pasmieties. Vieglumam arī ir jābūt, bez tā jau nekur. Tāpēc šodien es biežāk atcerēšos par par būšanu. Plūšanu. Ļaušanos. \n\n  \n\n  \n\n> 31\\. DECEMBRIS\n\nŠis bija brīnišķīgs gads manā dzīvē! Tur bija VISAS krāsas, kas iespējamas. Un es apzinos, ka it viss, kas ar mani noticis, ir manis pašas radīts. Bez vainas sajūtas, bez nožēlas, bez sevis tirdīšanas. Mana skaistā, krāsainā dzīve, es mīlu Tevi! Un esmu pateicīga ikvienam manam ceļa biedram, kas bijuši līdzās. Kas pieskārušies manai pasaulei. \n\nLai mums visiem brīnišķīgs Jaunais gads! \n\n  \n\n_Šis materiāls ir oriģinālsaturs, tā pārpublicēšana bez atsaucēm nav atļauta._\n\n  * [Iedvesma un idejas](https://www.izaugtmilestiba.lv/blog/categories/iedvesma)\n  * [Sajūtas un emocijas](https://www.izaugtmilestiba.lv/blog/categories/emocijas)",
    "category": "gaidibas",
    "categoryName": "Gaidības",
    "readTime": "10 min",
    "author": "Laura Bērziņa",
    "date": "2019-12-17",
    "published": true
  },
  {
    "title": "annapanna",
    "excerpt": "Source: https://www.izaugtmilestiba.lv/post/annapanna",
    "content": "# annapanna\n\n---\n\n# Kad dalot paliek tikai vairāk\n\n  * Izaugt Mīlestībā\n  * Oct 1, 2023\n  * 9 min read\n\nUpdated: Oct 2, 2023\n\nLai gan Annas uzvārds nav Panna, Latvijā viņu tomēr pazīst kā kulinārijas grāmatu autori Annu Pannu. Viņa ir arī mamma Hannai (6 gadi) un nesen dzimušajai Margaretai (6 mēneši). Annna ļoti labi saprot saliktās ģimenes definīciju, tomēr šajā reizē vienojamies, ka fokusēsimies uz viņas pieredzi par to, kā otrā bērna piedzimšana mainījusi ierasto dienas kārtību un viņu pašu. Par mīlestību, kas dalot tikai vairojas.\n\n  \n\n_Ar Annu tiekamies uz ratu pastaigu Ziedoņdārzā saulainā septembra rītā. Ik pa laikam, pārtraucot sarunu ar klusumu, Annas skatiens aizpeld tālumā. “Tagad domāju, kāpēc piekritu intervijai, ja tik daudz ko negribu publiski atklāt,” viņa man smaidot teiks tuvākajās desmit sarunas minūtēs. Bet mans mērķis nav lauzties durvīs, ko viņa vēlas turēt ciet. Un es pat priecājos. Tas, kas svarīgs, ir jāsargā. Tomēr Anna atlkāti dalās ar grūtībām, kam gājusi un iet cauri nu jau kā divu meitiņu mamma. Un atkal, un atkal atgādina, cik svarīgs, cik neizbēgams ir darbs ar sevi, ja mums kā vecākiem rūp mūsu attiecības ar saviem bērniem. Pie tā arī sarunas laikā turamies._\n\n  \n\n**Atceros, ka aicināju tevi uz sarunu teju pirms diviem gadiem. Kad tikāmies**[** _manas grāmatas_**](https://www.izaugtmilestiba.lv/gramata/Mammas-sajutu-dienasgramata-p497615375)**atklāšanas svētkos, tu pačukstēji, ka gaidi bēbīti, - tieši tāpēc mums tolaik neizdevās satikties, jo grūtniecības sākums tev bija fiziski smags. Publiski par mazuli izstāstīji tikai tad, kad Margareta jau bija piedzimusi. Kāpēc tāds lēmums?**\n\nIr lietas, ko gribas paturēt tikai sev. Jo vecāka kļūstu, jo mazāk gribu dalīties un stāstīt, sabiedrība ir diezgan toksiska. Cilvēkus diemžēl interesē vieglas ziņas, par daudz mēs lienam citu dzīvēs. Bet ja būs pieprasījums, būs arī piedāvājums. Vai tad nav tā, ka vislabāk tirgojas žurnāli, kuriem uz vāka ir bildes no kādām bērēm? Tāpēc ziņu par meitiņu pavisam noteikti gribēju paturēt tikai savās mājās.\n\n**Kāpēc cilvēki pavelkas uz negatīvo, privāto?**\n\nKad redzam, ka otram iet slikti, varam par sevi sajusties labāk. Kad lasām par svešām dzīvēm, varam nedomāt par savējo.\n\n  \n\n**Vai jūsmajās šobrīd ir izveidojies jau savs ritms?**\n\nRitms ir tāds, ka ritma nav. Ņemot vērā, ka Margaretai kaut kādā paātrinājuma režīmā aug zobi, tad šobrīd ir pagrūti. Trīs zobi iznāca teju reizē. Daudz domāju par pareizo bēbīša gulēšanu un gulēt likšanu. Mēģinu saprast mūsu ritmu. Tagad Margareta sāk lēnām čāpstināt iekšā avokado un griķus. Ja es būtu tikko sākusi rāpot, līst, man augtu zobi, man dotu visu ko garšot, kā es varētu naktīs pagulēt? Ja mēs iekāptu bēbīša kurpēs, ja tikai mēģinātu saprast to mazo cilvēku, spētu uztvert šo visu mierīgāk.\n\n  \n\n**Sešus gadus atpakaļ tava grūtniecība bija stipri citādāka?**\n\nTolaik jaunības maksimālismā uzturēju aktīvu karjeras dzīvi, tad vēl nesapratu, ko nozīmēs izrotēt no savas darba vides. Šķita, ka tas nedrīkst notikt, jo citādi pazaudēšu “savu impēriju”. Abās grūtniecībās sākumā piedzīvoju lielu toksikozi - pirmie četri mēneši tika pavadīti vieglā delīrijā. Šobrīd, ejot pie terapeita, saprotu, ka tā bija īpaša pašaizsardzība, ķermenis deva signālus - “tev nav tur jāiet, tev nav tas jādara, tu esi mājiņa bēbītim, nevajag paspēt izskriet visas ballītes un pasākumus”. \n\n> Gaidot Margaretu, es jau mācēju atšķirt, kad man tiešām ir fiziski nelabi un kad man patiesībā gribas no visa norobežoties. Jo apzinātāki mēs kļūstam pret savu ķermeni, jo vieglāk ir to atpazīt.\n\n**Vai otrais pēcdzemdību periods bija mierpilnāks?**\n\nPirmajā grūtniecībā ļoti salīdzināju sevi ar citiem. Kad meita piedzima, satraucos katru reizi, kad Hannai bija nosalušas pēdiņas. Viss jaunais bija tik satraucošs! Ar Hannu gāju uz bēbīšu skoliņām, dažādām nodarbībām, bet tagad šķiet - kāpēc es to darīju? _(Smaida.)_ Tolaik man vajadzēja satikt citas mammas, būt komūnā, socializēties, bet tā bija mana, ne mazuļa vajadzība. Ar pirmo bērnu mēs bieži pārspīlējam, bet ar otro daudz kas jau ir pazīstams, tomēr vientulība tik un tā ik pa laikam piezogas. _(Smaida.)_ Citi tev blakus dzīvo savas košās dzīves, bet tu viens ar bēbīti mājās... \n\n  \n\nTā ir viena tāda lieta, ko mēs negribam atzīt - ka iespējams piedzīvot skumjas arī tad, ja viss taču ir it kā kārtībā. Galvā skan dažādas domas “tev ir mazulis - tev viņš ir jāmīl”, “kā tu tā teiksi, ka esi noskumusi un tev ir garlaicīgi?” Tieši tāpēc ir tik svarīgi ap sevi pulcēt labvēlīgu cilvēku grupu. Pat, ja šķiet, ka to zupu es varu sev uzvārīt pati, palūdz draudzenei! Tieši satikšanās un pozitīvo emociju gūšana ir nozīmīgākā daļa. Jā, mēs neesam mācīti atzīt tiešām īstas grūtības. Sabiedrībā valda tāda toksiska un traumējoša pozitivitāte, kura ir tik pat kaitīga, kā ilgstoša negativitāte.\n\n  \n\n**Tā rodas tā puspatiesā realitāte - kultivējot to, kam paši neticam.**\n\nJā, uz cilvēku jautājumu “kā tev iet?” atbildam ar “viss forši”, jo šķiet, ka viņi negribēs dzirdēt, ja teikšu, kā ir - ka iet tomēr sūdīgi. Esmu domājusi par to, kāpēc ar savām grūtībām godīgi nedalāmies, - jo ticam, ka labās mammas ar visu tiek galā pašas un ka šādi izaicinājumi ir tikai man? Bet kad tu satiec citu mammu, kas drosmīgi atklāj, kam iet cauri, tad ieraugi - nemaz tik vientuļa ar savu problēmu uz šīs pasaules es tomēr neesmu. \n\n  \n\n**Ar otro meitu pret sevi esi daudz atklātāka?**\n\nAtceros, ka biju noskaņojusies uz mājās palikšanu, jo ļoti negribēju atkārtoti saskarties ar pēcdzemdību depresiju. Man tiešām no tā bija bail. Tomēr es arī ieguldīju lielu darbu, lai nesaskartos ar šo atkal. Viens no iemesliem, kāpēc, manuprāt, jaunās mammas pirmajā pēcdzemdību periodā izdeg, ir neparūpēšanās par pamatu - miegu, ēdienu, ir vēlme vai nepieciešamība izdabāt citiem ģimenes locekļiem. \n\n> Man šķiet, ka latvietim upurēšanās un izdabāšana kādam vispār ir ielikta DNS. Ar sevi ir ļoti, ļoti jāstrādā, lai tiktu no tā mantojuma vaļā. \n\nŠoreiz es sagatavojos - mums joprojām ir, kā mēs smejamies, 72 h izdzīvošanas komplekts - konservi, pilna saldētava ar ēdienu, jo mana pieredze rāda, ka tas ir ļoti svarīgi. Par kādu veselo saprātu varam runāt, ja vairākas dienas neesi paēdis vai normāli gulējis? Ja ilgstoši esi nogurusi, par pūķi pārvēršas gan jaunā, gan vecā māmiņa._(Smejas.)_ Kā jaunās mammas daudz ko nevaram ietekmēt, piemēram, savus hormonus vai to, kāds būs bēbītis. Bet noteikti ir kaut kas, ko ietekmēt varam. Šīs lietas ir jāapzinās un jāsakārto.\n\n  \n\nVarbūt arī tāpēc īsi pec dzemdībām radīju projektu, kas noder ne tikai jaunajām mammām, bet visai ģimenei kopumā. Izveidoju e-grāmatiņu “[ _Pēcdzemdību ledusskapis_](https://failiem.lv/f/23w2m7sd5?fbclid=PAAaY5rOHmvU5ae8ziveBZ1ORCH9JGv71hqtXTdQZwbO9I6XqohG8m6WPjELg_aem_ATqZMvTmAiGzPAw8l0FCbI5uahpXzp1upLhbEAdJVTfGQHtndl3EMGQEpOZoNJIZszc) ”, jo jaunās mammas reizēm piemirst, cik svarīgi pēc dzemdībām ir atjaunoties, atveseļoties. Apkopoju vērtīgu informāciju un receptes, kas dod spēku izturēt jauno režīmu. Patiesībā līdzīga rokasgrāmata būtu vērtīga arī ģimenēm, kurās bērni ir lieli.\n\n  \n\n**Tieši tā, jo pēc darba noguris brauc mājās un domā - ko visiem tulīt taisīt ēst? Lielie bērni atnāk no skolas, visi jāpabaro…**\n\nĒšana nav atcelta pat kara laikā. _(Smejas.)_ Man gan šķiet, ka šajā jomā paši uz sevi esam salikuši nevajadzīgi lielas gaidas - nav jābūt Mišelina zvaigznes cienīgām maltītēm katru dienu. Šī arī ir sfēra, kurā mums vajadzētu atslābt.\n\n  \n\n**Pie visām šīm atbildēm nonāci pati?**\n\nLai gan pašanalīze manā galvā norisinās visu laiku, man ļoti palīdzējusi ir psihoterapijas uzsākšana. Agrāk domāju, ka terapija vajadzīga tad, kad piedzīvots kas dikti smags, bijusi kāda trauma. Šobrīd es domāju, ka terapijā jāiet preventīvi, kad vēl nav slikti. Protams, ka tam, kāda mamma esmu tagad, liela nozīme ir arī klumpučainajam sākumam ar Hannu. \n\n> Pirmie bērni mūs reizēm veido tādā kara režīmā, rada spiedienu ar sevi strādāt. Hanna noteikti bija grūdiens, lai es meklētu iemeslus savai trauksmei, ar ko dzīvoju ilgi vēl pirms Hannas dzimšanas. Ir ieguldīts liels darbs, rastas atbildes, tāpēc šis laiks ar Margaretu ir viegls. \n\nReizēm iedomājos - kāpēc netaisīt vēl desmit bērnus? _(Smejas.)_\n\n  \n\n**Bieži nākas pašām mācīties no savām kļūdām, jo nav jau tāda bērnības parauga, uz ko paskatīties. Nezinu, varbūt tu atminies ainas, kad mamma ar tēti tavā bērnībā pēc darba dienas mājās mierpilni vakarē. Tā vienkārši - neko nedarot, esot kopā, runājoties..**\n\nNē, neatceros gan... _(Domīgi skatās tālumā.)_ Varbūt vienai draudzenei no desmit ir šāds piemērs. Man šķiet, ka mūsu paaudzes vienīgais _jackpot_ ir tas, ka internetā ir pieejams teju viss, pat Hārvardas Universitātes lekcijas. Arī mūsu vecāku paaudzei patiesībai tas viss ir pieejams, tāpēc vairs nav attaisnojuma, kāpēc ar sevi nestrādāt. Jā, tas ir ilgs process, tas var būt sāpīgi, bet, jo vairāk mēs emocionāli notrulināmies, jo ilgāk kā nācija esam neveseli. \n\n> Zini, mēs esam tā paaudze, kas tagad audzina bērnus ar domu “tikai nesačakarēt”, jo paši redzam, kas mums kā bērniem pietrūka. Mēs mazliet pāršaujam pār strīpu ar savu traumu reflektēšanu uz saviem bērniem. Par traku izpaužam savu klātesamību, piemēram, ja mums tā trūcis no saviem vecākiem. Kompensējam, lai gan mūsu bērnam tik daudz tas nemaz nav vajadzīgs.\n\n  \n\n**Mana mamma ir smilšu spēles terapeite, tāpēc viņai darbs ar sevi, mācīšanās un terapijas ir obligātas. Lai palīdzētu citiem, jāpalīdz vispirms sev. Man patīk vērot, kā mainos ne tikai es, bet arī mana mamma. Un ik pa laikam, kad esmu laukos, mums abām sarunājoties, viņa man saka: “Piedod par to un šo no bērnības, tagad skatos un domāju, kā es tā varēju..” Tad es atbildu: “Mammīt, jā, to piedzīvot bija tiešām sūdīgi, bet šodien tā jau ir mana lieta, mana atbildība. Tagad tas ir mans darbiņš.”**\n\nCik daudz mums iedod mammas atvainošanās, vai ne? Es mēdzu atvainoties Hannai ar lielu pazemību, pat, ja tie ir sīkumi. Bērnam to dzirdēt ir svarīgi.\n\n  \n\n**Un redzēt, ka mammas nav nekādi dievi..**\n\nJā. Tas ir tuvības pamats. Hanna vasaras sākumā uzsāka smilšu terapiju. Nodarbības palīdz izlādēt un apzināties savas emocijas, savas dusmas. Man tik ļoti gribētos, lai meitas jau pamatos saprot, cik svarīgi ir pamanīt un strādāt ar savām emocijām. Terapeits ir trenēts profesionālis, kas var bērnam šīs iemaņas iedot. Vecākiem var pietrūkt zināšanu un patiesībā jau viņiem tas nemaz nav jāspēj.\n\n**Vai atceries, par ko visvairāk satraucies, domājot, ka drīz būsi divu bērniņu mamma?**\n\nKad piedzima Margareta, man šķita, ka man Hanna jādod viss, ko varu no sevis izspiest. Pirmos mēnešus ņēmu ātrāk vecāko meitu no bērnudārza, visur kur braucām, ļāvu uz dārziņu neiet, visādi centos viņai izpatikt, lai tikai Hannā nerastos pārliecība, ka tagad viņa man mazāk nozīmē. Tagad man šķiet, ka izdarīju viņai tomēr sliktu, jo sagrāvu Hannas rutīnu. Bet to es saprotu diemžēl tikai tagad. Bāc, kā ar tik daudz ko, vai ne? _(Smejas.)_ Es nevaru būt sešgadnieka rotaļu biedrs. Turklāt visu dienu esot kopā, vecākais bērns to vien redz, kā mazo bēbīti, ko turu uz rokām. \n\n  \n\n**Kā Hanna uzņēma mazāko māsu? Vai bija greizsirdīga?**\n\nEs domāju, ka visi bērni ir greizsirdīgi. Pat es dažbrīd esmu greizsirdīga uz Margaretu! _(Smejas.)_ Labākais, ko var darīt ar vecāko bērnu, ir mīļot, bet negaidīt, ka būs tā, kā agrāk. Lai arī vecākais varētu saprast, tomēr tā nav. Visas starpības ir grūtas, nav svarīgi, vai bērnam ir 2 vai 15 gadi, tas tik un tā ir svarīgi, kā un ko vecāki par bēbīša piedzimšanu izstāsta citiem bērniem ģimenē - arī pusaudzim.\n\n  \n\nGaidot Margaretu, noklausījos Diānas Zandes lekciju par otrā bērna ienākšanu ģimenē. Grupā bija mamma, kuras vecākais bērns ir 17 gadīgs. Sākumā domāju - “nu, kāpēc, tas bērns tak jau liels!”, bet patiesībā - ļoti pareizi, tās ir pārmaiņas visiem! No šīs lekcijas paņēmu vairākus praktiskus ieteikumus. Piemēram, ka vecākajam vērtīgi savā ikdienas rutīnā sajust regulāru mammas apskāvienu, mammai jācenšas izbrīvēt laiks, kad mazais bēbītis tomēr nav uz rokām. \n\n> Vecākais bērns, kas varbūt joprojām ir maziņš, arī ir pelnījis laiku tikai ar mammu. Tomēr tāpat Diāna uzsvēra, ka jābūt uzmanīgam ar vecākā bērna uzpirkšanu, - nevajag savu klātesamības trūkumu aizpildīt ar dažādu mantu pirkšanu.\n\n  \n\n**Vai tomēr bija kādas lietas, kas tevi ar šo bēbīti pamatīgi izsita no sliedēm?**\n\nBiju gatava visam kam, bet nebiju gatava tik apjomīgai laika plānošanai - pabarot mazāko, izvadāt uz pulciņiem un dārziņu vecāko, pašai atrast laiku savām lietām... Vakar tieši sapratu, ka tu vari būt visapņēmīgākais vecāks, bet tevi var pievilt kāds cits no malas - biju tik nikna uz Rīgas satiksmi! Vedu Hannu uz smilšu terapijas nodarbību, negribēju iet kājām, tāpēc gaidījām uz centru 11. tramvaju. Gaidām, gaidām - kā nenāk, tā nenāk. Teju 10 minūtes pirms nodarbības sapratu, ka nu ir jāskrien kājām. Hannai bija dzimšanas diena, galvā kronis, ap pleciem Harija Potera apmetnis. Mazā Margareta ratos brēc, pa ceļam saprotu, ka man izkrituši kaut kur 50 eiro. Nesos kā psihā māte, tas bija traki! Es vispār neesmu pret sevi ļoti prasīga - varu bez pārmetumiem savu reizi uzcept bērnam pelmeņus un uzlikt multeni. Tomēr vakar sapratu, ka jālaiž vēl brīvāk tie groži un jālūdz vairāk palīdzība.\n\n  \n\n**Kā tev ir ar palīdzības lūgšanu?**\n\nUn kā tev ir ar palīdzības lūgšanu? _(Smejamies.)_\n\n  \n\n**Skolā iemācījos, ka diskusija vienmēr beidzas, kad uz jautājumu atbild ar pretjautājumu.****_(Smejamies.)_**\n\nAi, nu, protams, ka nav viegli. Gribas pašai visu pagūt, jo šķiet, ka nekas daudz jau man nav jāizdara. Tagad meklējam aukli, kādu, kas palīdz ar ikdienas darbiem un laika plānošanu. Man pat nevajadzētu aukli, lai tiktu līdz saviem darbiem, tam es laiku atrodu. Es vēlos netraucēti ieiet vannā! _(Smejas.)_ Man trūkst vienatnes ar sevi, vai laika, lai kopā ar partneri aizietu iedzert kafiju. Bet aukles pieņemšana arī nav viegls process - nav vienkārši palaist bēbīti. Tā ir otra puse atbalsta lūgšanai - spēja to pieņemt.\n\n  \n\n**Hannai bija aukle?**\n\nNē, bet tagad saprotu, ka tā bija tāda palaišanas lieta. Sākums bija tik grūts, ka pēc tam, kad sāku Hannu tik ļoti iemīlēt, es nevarēju viņu atlaist, jo pārmetu sev, ka ilgi nebiju viņai klātesoša.\n\n  \n\n**Es tev ko izstāstīšu. Man bija ļoti smags pēcdzemdību periods. Godīgi jāsaka, es pirmos trīs mēnešus īsti neatceros. Un tolaik ievēroju, cik grūti man bija pieņemt Teodora smaržu. Lai gan visi vienmēr jūsminās par to, cik mazie bēbīši burvīgi smaržo, man no sava bērna smaržas bija nelabi.**\n\nTu taču saproti, ka tagad, šo lasot, tev atseko kādas tūkstoš mammas. _(Smejas.)_\n\n**Jā, lai būtu, bet tā bija! Bija tāds laiks! Kad Teodora 18 mēnešos es viņu ieraudzīju kā skaistāko un mīļāko, kas man vispār uz šīs pasaules ir, man arī viņa smarža likās pati skaistākā pasaulē! Joprojām skatos uz savu dēliņu un domāju, - kā var tik ļoti kādu mīlēt! Bet sākums tāds nebija. Un man ir tik šausmīgi, tik bezgala žēl, ka tā.**\n\nMan ir tāds teiciens - skola maksā naudu. Un ar naudu mēs varam interpretēt jebko - laiku, tiešām fizisku naudu, savas emocijas... Tā tas vienkārši ir. Mums jāpiedzīvo savas mācības pašiem, jāiziet savs ceļš, mēs reti mācāmies no citu kļūdām. Un tā ir tik liela meistarība - atskatīties uz sevi un samīļot savu iepriekšējo “es”. Bez nosodījuma par to, kā reiz bijis.\n\n  \n\n***\n\n  \n\n  \n\nTags:\n\n  * [attiecības](https://www.izaugtmilestiba.lv/blog/tags/attiecības)\n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Iedvesma un idejas](https://www.izaugtmilestiba.lv/blog/categories/iedvesma)\n  * [Vecāki](https://www.izaugtmilestiba.lv/blog/categories/vecāki)",
    "category": "gaidibas",
    "categoryName": "Gaidības",
    "readTime": "9 min",
    "author": "Laura Bērziņa",
    "date": "2023-10-02",
    "published": true
  },
  {
    "title": "attiecibas",
    "excerpt": "Source: https://www.izaugtmilestiba.lv/post/attiecibas",
    "content": "# attiecibas\n\n---\n\n# Pāris - tā ir līdzvērtība\n\n  * Izaugt Mīlestībā\n  * Oct 1, 2019\n  * 3 min read\n\nTemats, par ko pie kafijas tases vai vīna glāzes apspriežas ne mazums sieviešu. Un te pat nav svarīgi, kāds \"tituls\" tev ir - esi mamma, sieva, draudzene.. Aktuāli visām. Un, protams, šis ir tikai viedoklis. Tomēr diskusijas vērts viedoklis - sievietes bieži vien noved attiecības strupceļā, pieturoties pie tipiskiem uzvedības “modeļiem” un nesaprotot, ka viņu rīcība visnegatīvākajā veidā ietekmē gan vīrieša raksturu, gan uzvedību. Psihologa (un galu galā vīrieša) Mihaila Labkovska pārdomas par šo tēmu.\n\n**Tētis un zīdainis - tas taču ir super!**\n\n  \n\nĢimenē ienāk bērns. Pēc pirmajām dienām, kad uztraukums un šoks pārgājuši, vīrs saka sievai: “Mīļā, man no rīta agri jāceļas uz darbu, ļauj man pagulēt”. 90% gadījumu sieviete to pieņem kā pašsaprotamu, un dara visu, lai bērns naktī netraucētu tēvu. Īpašos gadījumos pat dosies gulēt kādā citā telpā, lai netraucētu vīram gulēt. Sievas loģika ir vienkārša: viņš baro ģimeni, viņam jāatpūšas. Jā, un arī nedēļas nogalēs vīrieti nevar traucēt: viņam jāatpūšas, viņš taču strādāja! Turklāt, ja brīvdienās vīrs izsaka vēlmi pastaigāties ar bērnu ratiņiem, viņš ir varonis un malacis! Tas, ka citās dienās viņa divreiz dienā pastaigājās, nav nekas īpašs? Pagaidiet, tas taču nav tikai sievas, bet abu kopīgais bērns!\n\n  \n\nUn šajā situācijā, diemžēl ir vainīga sieviete, jo viņa to visos iespējamos veidos veicina. Un kļūda ir ne tikai tāpēc, ka sieviete sevi pārslogo, bet arī no ģimenes veseluma viedokļa (veidojas “diaspora” mamma + bērns, tētis ir atsevišķi). Ievērojami samazinās iespējamība, ka nākotnē tēvam ar bērnu veidosies siltas uzticības pilnas attiecības. Ģimene zaudē vienotības sajūtu, jo nav komandas, kas kopīgi tiek galā ar visiem uzdevumiem, bet ir atsevišķi projekta dalībnieki ar sadalītiem pienākumiem.\n\n  \n\n“Kad var atstāt bērnu ar tēvu?” – man jautā. Atbilde ir: \n\n> tiklīdz pārbraucāt mājās no dzemdību nama. Pabaroji – un ej pie friziera, pastaigāties vai ar draudzeni. 1-2 stundas jaundzimušo pilnīgi mierīgi var uzticēt tēvam. Visiem tikai nāks par labu. \n\nTad bērns paaugas, viņam ir jau trīs gadi, var doties uz bērnudārzu, un māte uz darbu. Un tad bieži vien vīrieši saka: “Kāpēc tev jāstrādā? Es nopelnu pietiekami, labāk rūpējies par ģimeni”. Dabiski, sievas alga būs zemāka, trīs gadus, kamēr viņa bija ar bērnu, nav strādājusi un daudz ko vajadzēs apgūt.\n\n  \n\n**Sieviete un pašrealizācija**\n\n  \n\nSavā profesionālajā darbā esmu redzējis simtiem sieviešu, kuras noticēja vīram, bet pēc 10-15 gadiem viņš sakravāja savas mantas un aizgāja. Bet viņa ir bez profesijas, bez darba, pa šiem gadiem zaudējusi savas prasmes un 40 gadu vecumā paliek pilnīgi bezpalīdzīga. Un vēl labi, ja viņš palīdz bērnam vai atstājis kaut ko viņai, ir arī sliktāki gadījumi.\n\n  \n\nSaproti vienu vienkāršu sakarību: piedāvājot tev nestrādāt, vīrs rūpējas ne jau par tevi. Viņš rūpējas par sevi. Tas ir vai nu mēģinājums izolēt tevi no sociāliem kontaktiem (greizsirdības, vai citu iemeslu dēļ) vai mēģinājums slēpt savas bailes uz tava fona izskatīties kā neveiksminiekam. Vēl viens izskaidrojums – viņam vienkārši patīk tevi apspiest, gūstot baudu no paša procesa.   \n\n**Mūsu vīrieši IR dāsni**\n\n  \n\nVēl viens aspekts: sievietes bieži sūdzas, ka vīrieši kļuvuši alkatīgi. Nekam nevar naudu izlūgties, visas cenas viņiem šķiet pārāk augstas, uz restorānu iet negrib – tas ir dārgi, pat tad, ja faktiski varētu atļauties. Kāpēc tā notiek? Ja vīrietis izteica frāzi “Ak, cik dārgs restorāns!” un sieviete atbildēja: “Iesim kaut kur citur” – viss, viņa zaudēja. Pareizā atbilde: “Varbūt te ir ļoti garšīgi, pamēģināsim?” No otras puses, ubagot dāvanas – arī veids, kā attīstīt vīrietī alkatību. Šī ir otra galējība, no kuras tāpat jācenšas izvairīties.\n\n  \n\nTrešais tipiskas sieviešu uzvedības veids, kas sabojā vīrieti – uzvedība, ko raksturo frāze “Es pati”. Es pati nomazgāšu, pagatavošu, nolikšu bērnu gulēt, sēdi vien, paej nost, netraucē, atpūties, es pati. Ļoti drīz vīrietis pierod, ka viņa palīdzība nav nepieciešama, un guļ uz dīvāna bez sirdsapziņas pārmetumiem. Viņš piedāvāja, viņam atbildēja “nevajag”, nu tad arī labi.\n\n  \n\nPatiesībā viss noved pie tā, ko es atkārtoju katrā lekcijā: \n\n> nevajag paciesties, nolikt sevi zemāk par vīrieti, piekāpties. Ja tev ir nepieciešama palīdzība – saki, ja tev nepatīk viņa uzvedība – saki. Vienu reizi! Mīlošais sadzirdēs un mainīs savu uzvedību, vienaldzīgais – turpinās, it kā nekas nebūtu noticis. \n\nDarbojas arī pretējā virzienā: izlem, vai vari viņu pieņemt ar tādām īpašībām. Ja vari – pieņem, nesūdzies un nezāģē. Nevari – ej prom, nebojā nervus sev un viņam.\n\n  \n\nUn pēdējais noteikums: nekādas attiecību skaidrošanas citu klātbūtnē. Cilvēkos jūs esat komanda un atbalstāt viens otru. Attiecības tiek pārrunātas divatā. Un nekad nenosodi cilvēku, bet viņa rīcību. “Tu man mājās nemaz nepalīdzi” – jā. “Tu esi slinks lopiņš” – nē. Vēl jo vairāk nevar salīdzināt ar citiem cilvēkiem: “Bet kaimiņš…” vai: “Draudzenes vīrs gan…” Ja kaimiņš ir priekšnieks, bet tavs vīrs nē, tas nozīmē, ka viņš nevēlas vai nevar būt priekšnieks. Vēlies vīru-priekšnieku? Meklē, netrūkst priekšnieku – vecpuišu.\n\n  \n\nTāpat neļauj salīdzināt sevi. Viņš vēlas tievu blondīni, bet tu esi brunete ar lieko svaru? Uz priekšu, lai meklē savu ideālu. Katrs cilvēks ir vērtīgs kopumā un nevar pieņemt raksturu, noliedzot izskatu un otrādi. Nepazemo cilvēku tāpēc, ka viņš neatbilst tavam iedomātajam ideālam un neļauj pazemot sevi.\n\n  \n\n_Teksts, no kura materiāls kopēts, lasāms_[ __ŠEIT__](http://veselam.la.lv/meitenes-jus-pasas-sabojajat-viriesus?fbclid=IwAR0aeT-UMlIr2jXqdq9SdRz2_I8l21o1i-VJD_kTjoLrof1Cwf22iWvB8Po) .\n\n  * [Vecāki](https://www.izaugtmilestiba.lv/blog/categories/vecāki)\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)",
    "category": "dzives-gads",
    "categoryName": "Dzīves gads",
    "readTime": "3 min",
    "author": "Laura Bērziņa",
    "date": "2019-10-01",
    "published": true
  },
  {
    "title": "attistosas_rotallietas",
    "excerpt": "Source: https://www.izaugtmilestiba.lv/post/attistosas_rotallietas",
    "content": "# attistosas_rotallietas\n\n---\n\n# Rotaļlietas, kas veicina bērna attīstību\n\n  * Izaugt Mīlestībā\n  * Aug 26, 2019\n  * 2 min read\n\nUpdated: Sep 25, 2019\n\n**Mazuļi mācās un attīstās caur rotaļāšanos, tāpēc tai ir būtiska loma bērna dzīvē. Vecākiem jābūt radošiem, nodrošinot atbilstošu, drošu vidi un piemērotas mantas. Kādas rotaļlietas nepieciešamas bērna attīstībai pirmajā dzīves gadā?**\n\n**Vecumama atbilstoši**\n\n  \n\n**0-3 mēneši**\n\nBērna galvenās rotaļlietas šajā vecumā ir vecāku seja, paša rociņas, vecāku rokas. Mazulis pēta māmiņas un tēta seju, iegaumē to, atpazīst, atdarina. No aptuveni divu mēnešu vecuma jāiekārto spēlēšanās vieta uz grīdas – ērta un droša, ierobežotā laukumiņā. Svarīgi, lai virsma, uz kuras mazulītis atrastos, būtu vienkrāsaina. Raibas virmas mēdz bērniņus emocionāli kairināt un uz tām mantas kļūst grūtāk pamanāmas. Ap divu mēnešu vecumu piedāvājam bērniņam rotaļlietu – lupatiņu. Katrā pusē noliekam nelielu lupatiņu/lakatiņu. Ar tās palīdzību, mazulītis mācīsies tvert un palaist vaļā satverto priekšmetu, izkustinās brīvi savas rociņas un galvu.\n\n  \n\n**3-6 mēneši**\n\nBērna galvenā rotaļāšanās vieta ir grīda. Šajā vecumā var piedāvāt vairāk mantu, taču ne vairāk kā četras. Katrā pusē mazulītim var nolikt pa divām mantām, piemēram, lupatiņas, bļodas un citus traukus (metāla, koka, plastmasas), riņķīšus, koka krellītes, kas neripo prom. Galvenais, lai rotaļlietas ir drošas un mazulis tās var likt mutē. Tieši mutē un plaukstās ir visvairāk nervu receptoru, tāpēc ir tikai loģiski, ka bērni visas mantas grib aptaustīt un ielikt mutītē – tas ir veids, kā tās vislabāk izpētīt. \n\n  \n\n**6-9 mēneši**\n\nMazulis sāk ar mantām vairāk eksperimentēt – uzlikt, ielikt, izņemt. Vēlams piedāvāt dažāda lieluma rotaļlietas, lai vienu var ielikt otrā – bļodas, spainīši, dažāda lieluma trauciņi. Šajā vecumā var piedāvāt arī bumbas – lielākas, mazākas, mīkstas, cietas. Bērniem patīk dauzīt priekšmetus vienu pret otru, radot skaņu. Šajā laikā ir svarīgi, ka mazuļa rotaļu laukumiņā, kurš nu jau kļūst lielāks, parādās šķēršļi – paaugstinājumi, kas motivē mazuli pacelties augstāk, uzrāpties un norāpties no tiem. Šim nolūkam noder Iglu kluči, atvilktnes, koka kastes u.c. Ja mantu ir pārāk daudz, bērni mēdz apjukt un zaudēt motivāciju ar tām spēlēties. \n\n  \n\n**9-12 mēneši**\n\nMazuļa spēlei jau parādās plāns, konkrēts mērķis un vēlme, lai izdodas ieplānotais. Ir īstais brīdis piedāvāt traukus ar vāciņiem, kurus bērns var uzlikt, noņemt. Patīk traukos vai auduma maisiņos likt mantas iekšā un krāmēt ārā. Var piedāvāt spēlēties ar auto – piemēram no koka. Šajā vecumā bērniem patīk stumdīt smagus priekšmetus (kastes, ar ūdeni piepildītas lielas pudeles u.c.), piemēram, pozā uz ceļiem. Tas labi nostiprina dziļo muskulatūru. Svarīgi, lai viņam savā rotaļu laukumā ir interesanti –uzrāpties, norāpties, ierāpties iekšā (piemēram kastē), izrāpties ārā.\n\n  \n\n**Bērns atklāj pats**\n\n  \n\nĻaujiet bērnam pēc iespējas vairāk pašam sasniegt savus mērķus un risināt savas pirmās problēmas – pārāk tālu aizripojusi manta, mazliet neveikli ieņemta poza, šķībāk uzlikts klucis tornītim.. Tas cels mazuļa pašapziņu – es varu pats! Vēro savu bērnu un redzēsi, cik unikāls viņš ir. Vērojot bērna rotaļāšanos, mums ir iespēja savu bērnu labāk iepazīt un arī pamanīt, kas viņus interesē tieši šobrīd – tas mums pasaka priekšā, kādas mantas savam mazulim piedāvāt.\n\n  \n\n> Esiet radoši rotaļlietu izvēlē. Nedariet mazuļa vietā un nerādiet priekšā, kā ar kuru mantu jāspēlējas, bet gan ļaujiet bērnam būt pasaules atklājējam un spēlēties ar mantām tā, kā viņš pats to vēlas. \n\n  \n\nKonsultē: t/c Domina Shopping \"[_Gaidību 4dienas_](https://www.domina-shopping.lv/lv/pasakumi/gaidibu-4diena/) \" lektore – sertificēta praktizējoša fizioterapeite, zīdīšanas konsultante un dūla Liene Grigāne.\n\n***\n\n_\"Izaugt Mīlestībā\" materiālu pārpublicēšana atļauta tikai ar šīs platformas īpašnieku atļauju._\n\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Iedvesma un idejas](https://www.izaugtmilestiba.lv/blog/categories/iedvesma)",
    "category": "gaidibas",
    "categoryName": "Gaidības",
    "readTime": "2 min",
    "author": "Laura Bērziņa",
    "date": "2019-09-25",
    "published": true
  },
  {
    "title": "autokresls",
    "excerpt": "Source: https://www.izaugtmilestiba.lv/post/autokresls",
    "content": "# autokresls\n\n---\n\n# Meklējam drošu auto krēsliņu\n\n  * Izaugt Mīlestībā\n  * Jun 27, 2024\n  * 6 min read\n\n**Internetā atrodams ne mazums aprakstu, pamācību un ieteikumu bērnu auto krēsliņu iegādei un lietošanai. Nereti tie ir visai pretrunīgi. Pēc kādiem kritērijiem atrast piemērotāko un drošāko auto krēsliņu mazā pasažiera pārvadāšanai?**\n\n  \n\n  \n\n**Pirms pērc, sastādi**** _check list_**\n\n  \n\nJau 11 gadus Eiropas Savienībā autokrēsliņu sertifikācijai ir savs standarts (**ražotājiem uz autokrēsliņiem jānorāda īpašs**** _i-Size_****marķējums**), kas nosaka, ka bērniem līdz 15 mēnešu vecumam jāatrodas ar skatu pretēji braukšanas virzienam. Tomēr vecākiem, iegādājoties autosēdeklīti, jāpievērš īpaša uzmanība ražotāja norādītajai informācijai, jo **sēdeklīša lietošanā lielāka nozīme par bērna svaru ir viņa vecumam un augumam**.[ ](http://augumam.ir)\n\n  \n\nTāpat jāpārliecinās, ka autokrēsliņš ir sertificēts, tas nozīmē – atzīts lietošanai Eiropas Savienībā. Šāda sertifikācija neapšaubāmi ir autokrēsliņu ražotāju garantija, ka konkrētais izstrādājums ir izturējis visus nepieciešamos testus un ir piemērots bērnu drošai pārvadāšanai. **Uz autokrēsliņa jābūt kādam no šiem drošības marķējumiem - ECE R44/04 un ECE R129**. Katru gadu tiek veikti aizvien jauni drošības pētījumi, tāpēc arī mainās drošības standarti. Autokrēsliņi ar marķējumu ECE R44/04 ir testēti gan triecienam no priekšpuses, gan no aizmugures, bet drošības standarts ECE R12 nozīmē, ka krēsliņi testēti papildus arī sānu triecieniem. Atbilstošs marķējums ir viens no faktoriem, ko ņems vērā jebkura apdrošināšanas kompānija, pētot cēloņus kādā apdrošināšanas gadījumā. \n\n  \n\nTāpat jāizpēta izvēlētā modeļa piestiprināšanas mehānisms un autokrēsliņa lietošanas instrukcija, kurā norādīts pareizs un drošs autokrēsliņa lietošanas veids. \n\n  \n\n  \n\n**Krēsliņa “saderība” ar auto**\n\n  \n\nPievērsiet uzmanību tam, kā autokrēsliņš tiek iestiprināts automašīnā. Ar drošības jostām mūsdienās ir aprīkotas visas automašīnas, bet mēdz būt dažādi palīgstiprinājumi, piemēram, _Isofix_ , kas dažos auto modeļos nav. Ja autokrēsliņš stiprināms uz _Isofix_ bāzes, pārliecinieties, ka jūsu automašīnai ir šie specifiskie stiprinājumi – tādas kā metāla cilpiņas aizmugures sēdekļa konstrukcijā vai īpaši veidotas “ligzdiņas” bāzes nostiprināšanai, nereti uz tām jau ir uzrakstīts, ka tās paredzētas _Isofix_ bāzēm. Uz bāzēm stiprināmu autokrēsliņu priekšrocība ir to ērtums. Uzklikšķināt krēsliņu uz bāzes, kas stabili un droši nostiprināta automašīnā, var vienkārši un ātri. \n\n  \n\n  \n\n**Lai būtu ērti!**\n\n  \n\nNovērtējiet, vai izvēlētais autokrēsliņš ir parocīgi un viegli ievietojams mašīnā. Piemēram, liela izmēra autokrēsliņa modeli ne vienmēr var ievietot mazā, kompaktā automašīnā, tāpēc var rasties grūtības to pareizi un droši nostiprināt uz automašīnas sēdekļa. Autokrēsliņš, kas nostiprināms tikai ar drošības jostām, ikreiz pēc izņemšanas no jauna būs rūpīgi jāpiesprādzē atpakaļ. Ja iepraktizējas, tas nav sarežģīti, tomēr jāatceras, ka arī šajā gadījumā jāievēro noteikumi, lai tas būtu droši. Shēma, kā to pareizi darīt, parasti ir uzzīmēta uz autokrēsliņa korpusa.\n\n  \n\nJa mazie pasažieri ir divi, piemēram, dvīņi vai bērni ar mazu gadu starpību, automašīnai jābūt pietiekami ietilpīgai, lai tajā varētu ievietot vecumam un svaram atbilstošus autokrēsliņus visiem mazajiem pasažieriem. Bet, ja ģimenē gaidāmi trīnīši, noteikti jāpārliecinās, ka esošais transporta līdzeklis būs piemērots tik lielai braucēju kompānijai.\n\n  \n\n  \n\n**Pirkt jaunu vai iegādāties lietotu?**\n\n  \n\nAutokrēsliņu piedāvājums ir plašs un dažādās cenu kategorijās. Ja autokrēsliņam ir ES pieprasītais _i-Size_ marķējums, tad neatkarīgi no tā cenas ražotājs garantē, ka šis izstrādājums atbilst augstākajām drošības normām. Turklāt Juris Zvirbulis uzsver: \"Jebkāds autokrēsliņš ir labāks par bērna vešanu bez autokrēsliņa.\" Tas nozīmē, ka autokrēsliņš, kas lietots atbilstoši ražotāja noteikumiem, pildīs savu funkciju un pasargās mazo pasažieri. Visdrīzāk, jo dārgāks būs autokrēsliņš, jo augstāks būs drošības līmenis bīstamās situācijās. \n\n  \n\nVai zināji, ka internetā ir pieejami neatkarīgu autokrēsliņu drošības testu rezultāti. Piemēram, tādus testus divas reizes gadā veic Vācijas automoto organizācija [__The Allgemeiner Deutscher Automobil-Club__](https://www.adac.de/rund-ums-fahrzeug/ausstattung-technik-zubehoer/kindersitze/kindersitztest/?isofix=false&resultCount=10&pageNumber=1&showLegacyChildSeats=false&rating.max=5.5) (_ADAC_), un ar rezultātiem bez maksas var iepazīties viņu mājaslapā. Savukārt Zviedrijā, kur droša bērnu pārvadāšana ir valsts līmeņa prioritāte, autokrēsliņu testus ļoti nopietnā līmenī veic _VTI_ laboratorija, un šo testu (_Plus Test_) ražotājiem izturēt ir daudz sarežģītāk, jo slodzes un ātrumi, ar kuriem tiek veikti mērījumi, ir lielāki. Internetā bez maksas atrodami arī šā testa rezultāti.\n\n  \n\nLietots autokrēsliņš negarantē 100% drošību pat tad, ja rūpīgi izvērtēsiet tā vizuālo stāvokli, jo ļoti bieži nav iespējams noteikt, vai autokrēsls ir vai nav cietis avārijā. Tāpat – nav zināms, vai autokrēsls nav kritis no lielāka augstuma, kā rezultātā radušās mikroplaisas. Mikroplaisas nav iespējams ieraudzīt ar neapbruņotu aci, tāpēc visdrošākais risinājums ir iegādāties jaunu autokrēsliņu, lai vecākiem sirds ir mierīga un bērniņam brauciens ir drošs.\n\n  \n\n  \n\n**Drošākā vieta automašīnā**\n\n  \n\n  \n\nNoteiktu un pamatotu rekomendāciju, kurā vietā visdrošāk būtu sprādzēt auto krēsliņu, nav. Savā ziņā priekšrocības ir arī priekšējam sēdeklim – blakus automašīnas vadītājam. Ja mazulis atrodas šoferim blakus, iespējams, viņa uzvedība mazāk satrauktu šoferi un ļautu koncentrēties uz ceļu. Šajā gadījumā gan jāatceras, ka obligāti jāatslēdz gaisa spilvens. Bieži bērnu auto krēsliņi tiek likti aiz priekšējā pasažiera krēsla. Piestiprinot īpašu bezstikla spoguli pie aizmugurējā krēsla atzveltnes, šoferis braukšanas laikā mazuli var redzēt atpakaļskata [_spogulī_](https://www.nordbaby.com/lv/lv/product/nordbaby-atpakalskata-spogulis-black_125381) _._\n\n  \n\n[**Bet**](http://spogulī.Bet)**par drošāko auto krēsliņa pozīciju gan diskusiju nav - ar skatu pretēji braukšanas virzienam jeb atmuguriski - to atzīst gan drošības speciālisti, gan mediķi atzīst.**\n\n  \n\nES (tātad arī Latvijā) **bērni atmuguriski obligāti ir jāpārvadā līdz mazuļa 15 mēnešu vecumam** , bet, piemēram, Zviedrijā šādu noteikums ir spēkā līdz bērna trīs gadu vecumam, lai gan tiek rekomendēts līdz pat skolas vecumam.\n\n  \n\nDrošības faktors braukšanai ar skatu pretējā virzienā skaidrojams ar fizikas, fizioloģijas un statistikas likumsakarībām. Dati rāda, ka auto negadījumi visbiežāk ir frontāli – automašīna ar šķērsli saduras ar priekšu, līdz ar to notiek momentāla apstāšanās. Un šādā gadījumā viss, kas atrodas auto salonā, turpina kustību iepriekšējā virzienā, tātad lido uz priekšu.\n\n  \n\nBērna galva līdz pat trīs gadu vecumam ir smaguma centrs un veido līdz 25% no ķermeņa masas, savukārt muskuļi ir neattīstīti, un kauli vēl nav pilnībā nobrieduši. \n\n> Satiksmes negadījumā, kad inerce sviež it visu un visus uz priekšu, bērnam, kas brauc ar skatu braukšanas virzienā un ir iesprādzēts auto krēsliņā, brīvi kustošā galva ar milzu spēku tiek triekta uz priekšu, līdz ar to veidojas milzīga slodze (ekvivalenta pat vairāk nekā 100 kg svara) uz vājo kaklu.\n\nPat nelielā frontālā sadursmē bērni, kas novietoti ar skatu braukšanas virzienā, var gūt nopietnas mugurkaula un galvas traumas. Patiesībā būtiskus spranda un smadzeņu savainojumus iespējams gūt pat situācijā, kad spēkratam izdevies no sadursmes izvairīties, strauji bremzējot. Tāpēc, jo ilgāk iespējams savu atvasi vest ar skatu pretēji braukšanas virzienam, jo drošāk. Nopērkami auto krēsliņi, kas paredzēti bērniem līdz pat sešu gadu vecumam.\n\n  \n\n  \n\n**Rekomendācijas, pārvadājot vecākus bērnus**\n\n  \n\nPiesprādzējot ar drošības jostām vecākus bērnus, jāpievērš uzmanība, lai tas tiktu izdarīts pareizi, koriģējot drošības jostas un sēdekļa augstuma attiecības. \n\n> Ja josta ir aplikta tikai ap vēderu, ceļu satiksmes negadījumā var iegūt dzīvībai bīstamus galvas un vēdera iekšējo orgānu bojājumus,\n\nskaidro ķirurgs Artūrs Vīksna. Turklāt vienmēr jāatceras, ka drošības jostas glābj dzīvības, bet nepasargā no traumām. “Pat ja bērns bijis piesprādzēts pareizi, nopietnā negadījumā var būt krūškurvja, vēdera dobuma orgānu, mugurkaula un citi traumatiski bojājumi. Ir pat tāds jēdziens kā _Seat belt injury_ vai _Seat belt syndrome_ ,” __ stāsta ārsts, uzsverot, ka pēc katra negadījuma jāvēršas pie speciālistiem, lai veiktu rūpīgu bērna un arī pieaugušā veselības stāvokļa pārbaudi.\n\n  \n\n  \n\n**Uzmanīgi ar pārkaršanu vasarā!**\n\n  \n\nMazuļu termoregulācija ir tik nestabila, ka pastiprināta uzmanība jāpievērš ne vien tam, kā viņus ģērbjam, bet arī tam, cik uzkarsis ir automašīnas salons un bērnu sēdeklītis tajā. Speciālisti iesaka braukt rīta vai vakara stundās, kad saule nav tik aktīva. Pirms braukšanas jāizvēdina autmašīnas salons, ja autokrēsliņš tiek atstāts mašīnā, vienmēr jāgādā, lai tas tiktu apklāts, tādējādi novēršot sakaršanu. Autokrēsliņu var pārklāt pat ar frotē dvieli, taču ir nopērkami arī speciāli pārklāji ar saules gaismu atstarojošu virsmu (_car seat sun shade cover/protector)._ Starp citu, tieši saules stari ietekmē arī autokrēsliņa izturību un līdz ar to drošību. Šādus pārvalkus liek, lai krēsliņš nesasilst, un tas nozīmē, ka to noņem, kad mazo sēdina krēsliņā. Bet autokrēsliņu vasaras pārvalki gan jāatstāj, kad mazulis tiek sēdināts krēsliņā (šādu pārvalku cenas atkarīgas no autokrēsliņa modeļa).\n\n  \n\nJa nu tomēr bērns ir sakarsis, vispirms nodrošiniet viņam svaigu gaisu, ēnu un ūdeni. Sazinieties ar mediķiem, kas konsultēs un palīdzēs saprast, kā rīkoties tālāk. Nekādā gadījumā nelieciet bērnu auksta ūdens tilpnē, tas var mazo ķermenīti tikai šokēt un radīt papildu draudus. \n\n  \n\n  \n\n**To nosaka likums**\n\n> Bērniem, kuri ir mazāki par 150 centimetriem, automašīnā jāatrodas viņu vecumam un svaram piemērotā bērnu sēdeklītī vai uz paliktņa, kas uzstādīts atbilstoši tā izgatavotāja norādījumiem, un jābūt piesprādzētam ar drošības jostu. \n\nTo nosaka Ceļu satiksmes noteikumi. Un par sēdeklīša lietošanas specifiku katrā konkrētā gadījumā tā ražotājs sniedz papildu aprakstu un norādījumus.\n\n  \n\n***\n\nŠajā reizē, ģimenē ienākot mūsu dēliņam Gustam, izvēlējāmies \"[_Nuna Arra_](https://www.nordbaby.com/lv/lv/product/nuna-arra-next-autokresls-40-85cm-caviar_127585) \" autokrēsliņu un [_ISOFIX bāzi_](https://www.nordbaby.com/lv/lv/autokresli/isofix-bazes/nuna-base-next-isofix-baze_123368?gad_source=1&gclid=Cj0KCQjwsPCyBhD4ARIsAPaaRf3BTXVmW5ZLKa6HA6lWpRo9vKBXd2bi7kyJ8FbmV5H4qxkSEkB4hroaAhtbEALw_wcB) :\n\n  \n\n  * Iespēja autokrēslu izvērst guļus pozīcijā - 157°, funkcija ir aktīva gan automašīnā, gan novietojot uz ratu rāmja;\n\n  * Ir \"i-Size\" sertifikāts;\n\n  * Ļoti viegls autokrēsls, sver tikai 3,5 kg;\n\n  * Autokrēsla jumtiņš pasargā no saules (UV50); \n\n  * Ar vienu roku regulējams galvas balsts, 10 dažādas augstuma pozīcijas;\n\n  * Iegūts Eiropas drošības standarts: ECE R129/03 \n\n  * \"Nuna Arra\" ar \"Nuna Next\" bāzi ir ieguvis 1,8 punktu novērtējumu ADAC drošības testā;\n\n  \n\n  * \"Nuna Arra\" ieguvis \"Red Dot\" dizaina balvu 2020. gadā;\n\n  * Jaundzimušā ieliktnīša auduma sastāvā ir merino vilnas un tencel šķiedras, kas zīdainim dod papildus komfortu, to viegli izņemt, kad bērniņš ir paaudzies;\n\n  * Izturīgais autokrēsla rokturis spēj novirzīt lielu daļu no trieciena spēka uz autokrēsla korpusu un tas pasargā tik viegli ievainojamo galvas daļu;\n\n  * Krēslam ir visu sānu triecienu aizsardzība, pateicoties \"Nuna\" gudrās SIP sistēmas priekšrocībām - EPP trieciena enerģiju absorbējošajām putām;\n\n  * Autokrēslu uz bāzes var uzlikt 5 sekunžu laikā, pateicoties \"True lock TM\" bāzes uzstādīšanas sistēmai; \n\n  * Uz \"Nuna Next\" bāzes var uzlikt arī otro autokrēsliņu \"Nuna Todl NEXT\".\n\n  \n\n***\n\n  \n\nTekstu konsultanti: Iveta Sondore, interneta vietnes braucamdrosi.lv izveidotāja, Juris\n\nZvirbulis, Latvijas Automoto biedrības (LAMB) prezidents, Artūrs Vīksne,\n\nBērnu klīniskās universitātes ķirurgs.\n\n  \n\n_Materiāls tapis sadarbībā ar_[ __NORDBABY LATVIA__](https://www.nordbaby.com/lv/lv/home) _._",
    "category": "dzives-gads",
    "categoryName": "Dzīves gads",
    "readTime": "6 min",
    "author": "Laura Bērziņa",
    "date": "2024-06-27",
    "published": true
  },
  {
    "title": "autokresls_jaundzimusais",
    "excerpt": "Source: https://www.izaugtmilestiba.lv/post/autokresls_jaundzimusais",
    "content": "# autokresls_jaundzimusais\n\n---\n\n# Pirmais auto krēsliņš mazulim\n\n  * Izaugt Mīlestībā\n  * Aug 10, 2020\n  * 3 min read\n\nUpdated: Aug 26, 2020\n\n**Šis ir viens no lielākajiem un atbildīgākajiem pirkumiem gaidāmajam bērniņam, tomēr plašais auto krēsliņu tirgus piedāvā neskaitāmas iespējas. Kā izvēlēties drošāko? Kopā ar**[** _BeSafe_**](https://besafe.lv/par-mums/)**izveidojām**** _Check list_****, lai veikalā orientēties ir vienkāršāk!**\n\n  \n\n  \n\n**Pievērs uzmanību marķējumiem**\n\n  \n\nŠobrīd vēl Eiropas Savienības tirgū ir pieejami autokrēsliņi ar diviem dažādiem drošības marķējumiem ECE R44/04 un UN R129. Tas tāpēc, ka, attīstoties pētījumiem par drošību, veidojas aizvien jauni drošības standarti. Tad nu pirmais noteikums - izvēloties autokrēsliņu jāpievērš uzmanība, vai tam ir kāds no šiem diviem marķējumiem.\n\n> Krēsliņi ar ECE R44/04 marķējumu ir testēti gan triecienam no priekšpuses, gan no aizmugures, bet jaunais drošības standarts UN R12 testē papildus arī sānu triecienu.\n\nJaunā drošības norma UN R129 nosaka arī to, ka autokrēsliņa lietošanā par svaru būtiskāks ir bērna vecums un augums. Par to atgādina arī “i-Size” marķējuma uzlīme (bieži - dzeltenā krāsā), kas atrodama uz atokrēsliņa korpusa sāniem.\n\n  \n\n  \n\n**Ar skatu pretēji braukšanas virzienam**\n\n> Jaunais ES drošības standarts nosaka, ka bērns ir jāved pretēji braukšanas virzienam vismaz līdz 15 mēnešu vecumam. Un šis nav ne modes kliedziens, ne ražotāju untums. \n\nSkandināvijas valstīs, kas ir vadošās ceļu satiksmes drošībā, pārvadāt bērnus šādā pozīcijā vidēji līdz trīs gadu vecumam (precīzāk – kamēr bērns sasniedzis 18 kilogramu svaru) šķiet pašsaprotami. Šajās valstīs iedzīvotāji apzinās, ka straujas bremzēšanas brīdī bērnam līdz trīs gadu vecumam (nerunājot par zīdaini) traumēts tiek mugurkauls, kakls un galva - darbojas fizikas likumi, un viss, kas ir smags, turpina inercē lidot uz priekšu. Arī pasažieri. Mazuļa muskulatūra un mugurkauls vēl nav gana spēcīgi, lai noturētu bērna smago galvu bremzēšanas vai frontālas sadursmes brīdī, tieši tāpēc pat nelielas traumas mazulim ir bīstamākas nekā pieaugušajam. \n\n  \n\nJa šādus noteikumus automašīnā saglabā līdz bērna četru gadu vecumam (105 cm), vecāki ir pelnījuši medaļu, nudien!\n\n  \n\n  \n\n**Praktiski soļi, meklējot labāko variantu**\n\n  \n\nDomājot par autokrēsliņa izvēli, jāapdomā šādi aspekti: \n\n  * Cik jūsu ģimenē ir cilvēki? Cik durvis ir automašīnai? Cik autokrēsliņi ir jāieliek automašīnā? Cik daudz vietas ir automašīnas aizmugurējā rindā?\n\nUz šiem jautājumiem svarīgi atbildēt, lai ikdienā auto krēsliņa ielikšana un izņemšana būtu ērta. Ja gaidāmais mazulis nebūs pirmais bērniņš, vēl jo svarīgāk vecākiem spēt ātri un ērti ieliekt auto krēsliņā mazāko, lai palīdzētu piesprādzēties arī citiem bērniem. Tāpēc vislabāk, ja pirms auto krēsliņa iegādes vari jauno pirkumu ielikt un izmēģināt savā automašīnā, lai paskatītos, kā un vai šī izvēle reālājā dzīvē izskatīsies.\n\n  * Vai automašīnā ir ISOfix stiprinājumi? Kurām vietām?\n\nAutomašīnas, kas ražotas pēc 2014. gada, noteikti būs aprīkotas ar šo stiprinājuma sistēmu, jo tā nu kļuvusi par obligātu prasību. Bet ir ražotāji, kas šos stiprinājumus ieviesuši jau krietni pirms 2014. gada. Izpēti sava auto iespējas!\n\n  * Kādi ir jūsu biežākie maršruti – pilsētvidē vai ārpus? \n\nBiežiem un īsiem braucieniem ir svarīgi, lai bērnu ir ļoti viegli ielikt/izņemt automašīnā. Garos izbraucienos vērtība būs autokrēsliņa piedāvātais papildus komfortu, vairākas slīpuma pozīcijas un pietiekoši daudz vietas bērna kājām.\n\n  \n\n  \n\n**Ideālā auto krēsliņa**** _Check list._**\n\n**Izdrukā un dodies ar šo saraktu uz veikalu!**\n\n  * Autokrēsliņš ir viegls. Svarīgi, jo autokrēsliņu kopā ar bērnu visbiežāk vecāki nēsā rokās pat līdz mazuļa gada vecumam.\n\n  * Autokrēsliņu ir viegli pārvietot, tam ir ērts rokturis.\n\n  * Autokrēsliņam ir piecu punktu drošības jostas. Svarīgi, jo tās mazuli notur stabilāk un pasargā no pārāk lielas sānu kustības sānu trieciena gadījumā.\n\n  * Autokrēsliņam ir regulējams drošības jostiņu augstums un galvas aizsardzības zona.\n\n  * Autokrēsliņam ir papildus sānu drošības aizsardzība.\n\n  * Autokrēsliņu var stiprināt uz ISOfix bāzes. Svarīgi, jo ikdienā krēsliņu būs ērtāk ielikt un izņemst. Un vēl – tas vienmēr būs ielikts pareizi.\n\n  * Ir liels, viegli un ātri lietojams saules aizsardzības jumtiņš ar augstu UV staru filtru. Svarīgi, jo aizsargā mazuļa jutīgo ādu no saules stariem, jutīgās actiņas - no spilgtas gaismas.\n\n  * Platas iestrādātās drošības jostas. Svarīgi, jo trieciena brīdī spiediena vieta ir izkliedētāka.\n\n  * Patīkams, elpojošs un viegli kopjams autokrēsliņa materiāls.\n\n  \n\n**Skandināvu drošība ir garantijas zīme**\n\n  \n\nADAC ir Vācijas organizācija, kas neatkarīgi no ražotājiem veic plašu autokrēsliņa izpēti, par to sniedzot attiecīgu punktu atzīmi. Savukārt [_Zviedrijas “Plus” testa sertifikātu ieguvušie autokrēsliņi_](https://besafe.lv/autokreslini-jaundzimusajiem/) ir izgājuši vēl sarežģītākus automašīnu sadursmju testus un piedāvā vēl augstāku drošības līmeni (Plus tests būs tikai autokrēsliņiem, kas paredzēti lietošanai pretēji braukšanas virzienam).\n\n  \n\n***\n\n_Materiāls tapis sadarbība ar \"Izaugt Mīlestībā\" mīļiem draugiem - \"_[__BeSafe__](https://besafe.lv/) _\" !_\n\n  * [Praktiskā gatavošanās](https://www.izaugtmilestiba.lv/blog/categories/gatavosanas)\n  * [Iedvesma un idejas](https://www.izaugtmilestiba.lv/blog/categories/iedvesma)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)",
    "category": "dzives-gads",
    "categoryName": "Dzīves gads",
    "readTime": "3 min",
    "author": "Laura Bērziņa",
    "date": "2020-08-26",
    "published": true
  },
  {
    "title": "bebisaemocijas",
    "excerpt": "Source: https://www.izaugtmilestiba.lv/post/bebisaemocijas",
    "content": "# bebisaemocijas\n\n---\n\n# Saprasties ar bēbīti\n\n  * Izaugt Mīlestībā\n  * Apr 6, 2021\n  * 4 min read\n\nUpdated: Apr 7, 2021\n\n**Ne par velti pirmos trīs mēnešus pēc mazulīša piedzimšanas sauc par adaptācijas periodu. Ir vajadzīgs laiks, lai vecāki ar savu bēbīti lēnām iepazītos un aprastu ar jauno ikdienu. Tomēr tas ne vienmēr ir vienkārši, jo mazuļa vajadzību apmierināšana sākas ar vecāku spēju vispirms parūpēties pašiem par sevi. Mani draugi no \"**[**_GEGE_**](https://thegege.com/?gclid=CjwKCAjw6qqDBhB-EiwACBs6x_ixOy6bFj5v2HCyFOBeVYwlZHGzKj5H-Ws7FCXzRZeyY-EEVREAORoCl6AQAvD_BwE)**\" iedvesmja par šo tēmu parunāt kopā ar ģimenes centra “**[** _Līna_**](https://lina.lv/events/)**” psiholoģi Daci Čibli.**\n\n  \n\n  \n\n**Bēbīša valoda**\n\n  \n\nMazulis par savām emocijām mums var ziņot ar smaidu un priekpilnām izpusmēm, kad viņam viss ir kārtībā, kā arī caur raudāšanu un čīkstēšanu, kad viņš ar kaut ko nav apmierināts. Arī bēbīša komunikācija notiek gan neverbāli, gan verbāli, un par valodu pirmajā dzīves gadā mēs saucam arī bērna raudāšanu. Caur to mazulis signalizē, ka viņam ir kāda vajadzība, kas vecākiem ir jāapmierina. \n\n  \n\nUn apgūt raudāšanu mammām un tētiem patiešām ir jāmācās. Mazuļi nepiedzimst ar lietošanas instrukcijām, tāpēc nav vienas receptes, kas strādātu, kad bēbītis sāk raudāt. Iepazīšanās ar mazuli, reaģēšana uz viņa komunikāciju dod bēbītim signālu, ka vecāki (vai piesaistes persona) viņu dzird, saprot un ir līdzās. Jau pirmajā gadā savam mazulim mēs iemācām (vai neiemācām) saukt, ja ir kāda vajadzība, jo uz tevi reaģēs, atsauksies, tevi neignorēs. “Es tevi redzu, es tevi dzirdu, tu man esi svarīgs un man ir svarīgi, kā tu jūties” – šī ir ziņa, ko mammām ar tētiem mazulim būtu jānodod jau pirmā dzīves gada laikā.\n\n  \n\n**Ja mazulis tiek ignorēts**\n\n  \n\nIeteikumus “lai aizmieg pats”, “nepieradini pie rokām - izlutināsi”, “neskrien uzreiz, kad mazais iečīkstas” un citus šodien psiholoģijas pētījumos apgāztos uzskatus jaunie vecāki ikdienā var saņemt gana bieži. “Ja esam izauguši ar šādiem pamata pieņēmumiem, tie mūsos nostiprinās un tiek pārnesti uz pieredzi arī ar saviem bērniem,” norāda Dace Čible.\n\n> Ja mazulis sauc, bet vecāki vai piesaistes persona nereaģē, bērns ar laiku saukt pārstāj, jo saprot, ka tā ir lieka enerģijas tērēšana, un vienīgais, uz ko es varu paļauties, esmu es pats.\n\nUn nav būtiski, vai bēbītim ir fizioloģiskas vajadzības (grib ēst, jāmaina autiņbikse, nevar pagriezties sev ērtā pozā) vai emocionālas (esmu sabijies, jo apkārt neviena nav, man ir garlaicīgi, man gribas tikt samīļotam) – ar laiku mazulis pieņem, ka nevienam nerūp tas, kas ar viņu notiek.\n\n  \n\nKatrā no mums ir kādas pārliecības par to, kādi esam, kāda ir pasaule ap mums, ko varam un nevaram sagaidīt no apkārtējiem, un šīs pārliecības nostiprinās ne tāpēc, ka mamma vai tētis būtu mums stāstījuši, ka tā ir. Tie ir mūsu secinājumi par ikdienā regulāri piedzīvoto.\n\n  \n\n**Mazuļa mierināšanas ABC**\n\n  \n\nArī tad, ja ģimenē ienāk otrais, trešais vai ceturtais un piektais mazulis, ar katru bēbīti ir citādi. Vecākiem, iespējams, būs vairāk variantu, kāpēc mazulis var raudāt, tomēr viens rīcības plāns uz visiem bērniem ģimenē nez vai būs. Svarīgākais atcerēties, ka uz bēbīša saukšanu un raudāšanu vienmēr ir jāreaģē. Ja esam blakus istabā, vispirms atsaucamies ar balsi. Tad aizejam pie mazuļa un paskatāmies, kas notiek, par ko bēbītis raud, jo viņa saukšanai var būt dažādi iemesli. \n\n  \n\nPaskatāmies, kā mazulis jūtas, parunājam ar viņu, pieskaramies, samīļojam galviņu, esam līdzās. Ja mazulis vēlas tuvību, tad ņemam rokās, tomēr reizēm viņam vienkārši ir garlaicīgi un to izrāda ar čīkstēšanu, dažādām skaņām vēl pirms raudāšanas. \n\n> Ja vecāki vai piesaistes persona reaģē uz mazuli vēl pirms skaļām raudām, bēbītis iemācās, ka cilvēki var pievērsties un reaģēt arī tad, ja viņš nebļauj.\n\nPirmā dzīves gada aktuālās emocionālās vajadzības ir piederības, drošības sajūtas un “es neesmu viens” izjūtas stiprināšana, kopā būšana, pamanīšana. Bēbītim ir svarīgi, ka uz viņa saucieniem būs kāds, kas atbild un bez dusmām spēj pieņemt un apmierināt viņa vajadzības. Pēc pusgada vecuma mazulis vēlēsies kompāniju, būt līdzās, kamēr mamma darbojas, piemēram, virtuvē, lūgs kādu stimulu izpētei, jo interese par pasauli aug ar katru dienu.\n\n  \n\n**Tikai neraudi, lūdzu!**\n\n  \n\nLai arī raudāšana ir bērna pirmā dzīves gada valoda un tā ir svarīga, lai mazulis pastāstītu, ka ar viņu kaut kas nav kārtībā, mēs ļoti bieži no bērna raudāšanas vēlamies izvairīties. Viens no iemesliem tam ir mūsu vecāku reakcija, kad paši bērnībā raudājām. \n\n> Ja mums bērnībā līdzās nav bijuši vecāki, kas uzklausa, atbalsta un pieņem arī mūsu asaras, tā vietā teikuši: “raudāt ir slikti”, “beidz raudāt”, “nav ko raudāt, muti ciet”, tad mūsu pieredze rada pieņēmumu, ka raudot mēs citiem nepatīkam. Un katru reizi, kad saskaramies ar savu bērnu raudāšanu, mūsos ceļas trauksme, jo esam pārliecināti, ka tam tā nevajadzētu būt.\n\nUn otrs iemesls vēlmei, lai bērns neraud, var būt mūsu pārprastā izpratne par labiem vecākiem šodien. “Nereti gadās, ka mammas un tēti domā, ka var noorganizēt savam bērnam brīnišķīgu dzīvi bez nevienas asaras. Tomēr man jāsaka, ka ar to, kurš visu laiku ir tikai priecīgs un smaidīgs, kaut kas nav īsti labi, jo dzīvē nenotiek tikai priecīgi notikumi vien. Ir pavisam normāli, ka arī mazulim kaut kas nepatīk, un kā gan citādāk bērns savas dzīves sākumā var par to paziņot, kā ar raudāšanu?” stāsta Dace Čible.\n\n  \n\n**Dzīve “zemajā startā”**\n\n  \n\nTomēr lai apmierinātu sava bērna vajadzības, mammai un tētim ir jāspēj sākumā parūpēties par sevi un uzlādēt pašiem savas baterijas. “Jā, sākumā ir sajūta, ka mamma dzīvo mazuļa dzīvi, tomēr arī sievietei ar bērniņu ir savas vajadzības – gan fizioloģiskās, gan emocionālās,” norāda speciāliste. Ja mamma vai tētis ilgstoši ir ar mazu bērnu, visas maņas ir saasinātas, lai dzirdētu, pamaītu, laicīgi noreaģētu, un tas prasa daudz enerģijas, ikdienas fonā visu laiku uzturot spriedzīti, ka vecākam jābūt pieejamam. “Tāpat mamma zina, ka jo ātrāk naktī mazuli pieliks pie krūts, jo ātrāk visi varēs gulēt mierīgi tālāk, tomēr tas nozīmē, ka jāspēj ātri noreaģēt un laisties dziļajā miegā un pilnībā atslābt nav iespējams,” stāsta Dace Čible. \n\n> Kopā būšana ar mazuli, kas pilns emocijām, prasa daudz enerģijas. Ja mammai un tētim savi resursi ir tukši, viņi neko nespēj iedot arī mazulim. \n\n\"Ja es tikai dodu mēnesi no mēneša, vienā brīdī mamma vai tētis sabruks, jo ir ļoti grūti būt blakus, kad esam izsīkuši. Tad nav iespējams savu bēbīti uzklausīt, dot mierinājumu, jo uzvelkamies jau pie pirmā mazuļa raudiena,” norāda speciāliste. Tieši tāpēc ikdienā būtu svarīgi meklēt atbildi uz jautājumu, kas ir tās vajadzības, kuru piepildījums šobrīd man pietrūkst visvairāk un domāt, kur meklēt atbalstu, lai šīs vajadzības kaut pa druskai apmierinātu.\n\n  \n\n***\n\n  \n\n_Materiāls tapis sadarbībā ar \"Izaugt Mīlestībā\" draugiem \"_[__GEGE__](https://thegege.com/?gclid=CjwKCAjw6qqDBhB-EiwACBs6x9w4zCWjkL5YpDIr6hRT4jBl4l5yMP2lGsDng8sNDW_C-s4dvkHb1hoCl5UQAvD_BwE) _\"._\n\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)",
    "category": "2-3-gadi",
    "categoryName": "2.-3. gadi",
    "readTime": "4 min",
    "author": "Laura Bērziņa",
    "date": "2021-04-07",
    "published": true
  },
  {
    "title": "beitika",
    "excerpt": "Source: https://www.izaugtmilestiba.lv/post/beitika",
    "content": "# beitika\n\n---\n\n# Izrauties no bērnkopības miglas\n\n  * Izaugt Mīlestībā\n  * Jan 6, 2024\n  * 10 min read\n\nUpdated: Jan 7, 2024\n\n**Satura veidotāja**[** _Kristīne Beitika_**](https://www.instagram.com/kristine_beitika/)**ar vīru Artūru ir vecāki divām meitiņām - Elizabetei (2,5 gadi) un Katrīnai (4 mēneši). “Neierakstījos zem modernā tēmtura[ #divizemdivi](https://www.izaugtmilestiba.lv/blog/hashtags/divizemdivi),” Kristīne smejas, it kā mazo starpību ar vīru būtu plānojuši. Tieši pretēji - lai kļūtu par vecākiem, teju nekas nav bijis kā plānots. Ceļš līdz meitiņām bijis garš un sāpīgu emociju pilns. Tomēr šodien tas viss jau aiz muguras. Šodien jāstājas pretī grūtībām, kas zināmas teju katrā mājā ar maziem un pavisam maziem bērniņiem.**\n\n  \n\n  \n\n_“Bērnkopība ir tāds ceļojums!” sarunas beigās man teiks Kristīne. “Tik daudz taisnību, tik daudz ieteikumu, dažādas literatūras un padomu! Bet zini, esmu sapratusi, ka man visa tā pietiek. Nu ir gana.” Skatīšos uz viņu un smaidīšu - tā uz dzīvi ļoti bieži raugās divu un vairāk bērniņu mammas. “Ja gaidot pirmo meitu, noklausījos kādus piecus kursus, tad, gaidot mazāko, biju apņēmusies noklausīties vienu kursu - un to pašu līdz galam nenoklausījos,” Kristīne smejas. “Šajā reizē es zināju, ka ZINU PIETIEKAMI, un manai drošības izjūtai pietika vien ar savu vecmāti dzemdībās.”_\n\n  \n\n**Kāda ir jūsu ikdiena ar diviem tik maziem bērniem?**\n\nVēl nesen domāju, kā par šo jūtos. Jāsaka - kūņojamies, jo dzīvojam tādā savā kūniņā, diena un nakts sajukušas kopā. Reizēm nespēju beigt brīnīties, cik daudz spēka, pacietības un varēšanas manī ir. Pat tad, kad jūtos samocīta, naktīs kā pulkstenītis mostos uz katru bērnu elpas vilcienu. Otra lieta, ko spēcīgi izjūtu, ka vecākajai meitai gribas iedot vēl vairāk, kā pirms māsas piedzimšanas. Manī ir vainas izjūta par to, ka vairs neesmu tikai viņai vienai. Gribas izveidot saikni, kas man ir tikai ar viņu. Patiesībā es nezinu, vai tas ir iespējams, vai manis nepaliek mazāk. Es gribu spēt atsaukties viņas vajadzībām un vēlmēm, tāpat kā agrāk. Vēlos abām meitām dot drošības sajūtu, ka es esmu tepat. Manā gadījumā vecākā meita joprojām ir tik maza! Citas mammas pirms otrā bērna mani brīdināja - “lielais” uz maziņās fona būs tik liels! Un cik ļoti mani tā frāze kaitināja, kā es dusmojos! Elizabete tā pēkšņi nebūs nekāds “lielais”!\n\n  \n\n**Un kā bija, kad atgriezies ar bēbīti mājās?**\n\nTieši tā arī bija! _(Smejas.)_ Es vienkārši biju šokā! Elizabete uz Katrīnas fona tiešām ķermeniski bija tik liela! Vēl pagājušajā naktī domāju - pa kuru laiku viņa tik gara izaugusi? \n\n  \n\n**Vai mazā vecumu starpība bija apzināts lēmums? Kā saka - pie vieniem**** _pamperiem_****?**\n\nJā un nē. Elizabete no brīža, kad sākām plānot, pie mums nāca ilgi. Esmu par to rakstījusi arī savā [_Instagram_](https://www.instagram.com/p/CMoVBaspZt5/?img_index=1) kontā. Man bija operācija, izgājām cauri lielam pārdzīvojumam. Tieši tāpēc, ka pirmajā reizē ilgi nevarēju palikt stāvoklī, šoreiz nezināju, ko gaidīt. Man bija bailes, ka tas atkal prasīs gadus. Bet zināju, ka otro bērnu es tiešām vēlos. Pie pirmā bērna ieguldījām tik lielus emocionālos resursus, ka ar vīru smējāmies - nemaz nav izdevīgi palikt tikai ar vienu. Mēs gribējām, bet nedomājām, ka sanāks tik ātri. Bet vispār man patīk arī doma “pie vieniem _pamperiem_ ”.\n\n  \n\n**Ikdienā jūti šo mazo starpību?**\n\nJā, jūtu gan. Kopumā Elizabete ir mīļa pret māsu, pat negaidīju, ka būs tik mīļa. Viņa mani ļoti atdarina - grib mazo māsu mīļot un bučot. Tomēr Elizabete joprojām ir maza, un ir tik svarīgi, ka šajā brīdī viņu neatgrūžu, nelieku viņai pieaugt. Es nevaru atļauties teikt “pacieties, tu esi liela meitene” - tas nav iespējams, viņa nemāk paciesties. Tāpat “lielais divgadnieks” pagaidām nevar pateikt, ko viņš domā. Elizabete ir ļoti jūtīga, viņa reaģē uz katru asāku vārdu mūsu ar vīru starpā. Sākumā domājām, ka vīrs gulēs ar Elizabeti, bet es ar Katrīnu, tomēr vīram gāja grūti ar vecākās meitas aizmidzināšanu. Es vairs nevarēju klausīties, kā Elizabete mani naktīs sauc, tāpēc nolēmu, ka gulēšu ar abiem bērniem, bet vīrs gulēs uz dīvāna. Tāpat divgadniecei ir daudz enerģijas - un lai gan organizējam ārā iešanu, ir dienas, kad es vienkārši nevaru tam visam saņemties - kamēr pabaro un saģērb vienu, tad otru - viens aizmieg, otrs aizmieg.. Tad vīrs iziet ārā viens ar Elizabeti, regulāri pieslēdzam manu mammu, kas dzīvo netālu. \n\n> Tas patiesībā ir lielākais izaicinājums šobrīd - lai mēs šīm pārmaiņām tiktu cauri maksimāli iejūtīgi.\n\n  \n\n**Izklausās pēc tāda izdzīvošanas režīma.**\n\nMazliet, jā. Tieši pēc dzemdībām mana mamma, kam bieži lūdzam palīdzību, saslima ar _Covid,_ tad es izjutu, cik grūti ir kādam citam lūgt palīdzību, un kā tas ir, kad tev atsaka. Pēkšņi šķiet, ka, paliekot ar vienu bērnu, tu atpūties. \n\n> Zini, vīram tūlīt jāatgriežas darbā, bet man šķiet, ka viņš to darīs ar prieku. _(Smejas.)_\n\n  \n\n**Es skatos, ka esi daudz**** _Instagramā_****, un domāju - kā tev tam pietiek laika un enerģijas?**\n\nEsmu aktīvas dabas, arī šobrīd turpinu darboties dažādos projektos - man ir grūti, bet reizē arī gribas. Tādas pretrunas manī - kāpēc es to daru, es taču varētu to visu nedarīt un ļauties tikai bērnkopībai, bet mums ir savs ģimenes uzņēmums, man patīk uzņemties atbildību par saviem ienākumiem, nevaru pamest visu, jo pēc tam tad būs jāsāk viss no jauna. Kad man pieteicās Elizabete, aizgāju prom no oficiāla darba un sāku savus privātos projektus. Šobrīd tam ir grūti atrast laiku - tie ir brīži, kad kāds paņem vecāko bērnu un mazākais guļ. Vakar naktī pamodos, man bija spēks un pāris stundas padarbojos _Instagramā_ \\- ieplānoju divus ierakstus un saliku _storijus_ , kam man neatlika laika visu iepriekšējo nedēļu. Sešos aizgāju gulēt, septiņos pamodās Elizabete, un tad gan es domāju “kāpēc šonakt strādāju”. \n\n> Sanāk, ka dzīvoju uz kaut kā rēķina - kaut ko iegūstu, kaut ko upurēju. Bet nedarīt neko un būt tikai mamma uz pilnu slodzi es nespētu. Tas nav man.\n\nTāpat esmu daļa no komandas, kas pāris klientiem uztur sociālos tīklus. Daudz darbu notiek pastāvīgi, bet kaut kam ir vajadzīga mana iesaiste. Esmu ideju ģenerators, bet reizēm izdomāju pasākumu, nepadomājot, ka to noorganizēt ar diviem maziem bērniem būs grūti.\n\n  \n\n**Vai plāno atgriezties “Māmiņu klubā”?**\n\nKad sāku strādāt “Māmiņklubā”, Elizabetei bija četri mēneši. Tolaik mana mamma brauca līdzi pieskatīt Elizabeti. Lai gan šī pieredze sniedza man vērtīgu profesionālo izaugsmi un jaunus kontaktus, tas tomēr arī pārāk daudz no manis paņēma. Ne vienmēr meita sadarbojās. Bija reizes, kad viņa aizkadrā niķojas, kamēr es cenšos koncentrēties, lai atcerētos tekstu, un dzirdētu, ko cilvēks intervijā man pretī saka. Meita raud, un jūtu, ka man tek piens! Grūts bija arī pats ceļš no Ogres uz Rīgu turp un atpakaļ. Lai gan tā ir tikai stunda, tajā periodā katrs brauciens ar auto bija izaicinājums.\n\n> Nekad nevarēja paredzēt vai viņa iemigs, vai visu ceļu raudās. Bija reizes, kad 40 minūšu maršrutā es stājos malā 7 reizes. Tas bija trakums.. \n\nSapratu, ka vairs nevaru šo darīt, ka tas no manis paņem pārāk daudz. Joprojām turpinu veidot saturu sociālajos tīklos. Tas sagādā prieku, to varu apvienot ar savu šī brīža dzīvi. Cenšos piesaistīt palīgus, brīžiem izjūtu trauksmi, bet prātā nejūku._(Smaida.)_ Darbošanās “man iedod mazliet sevi”, sajūtu, ka neesmu tikai mamma. \n\n  \n\n**Mazi bērni ļoti pārbauda arī attiecības, piekrīti?**\n\nMan šķiet, ka pārim ar jaundzimušo pirmajā gadā ar likumu vajadzētu likt iet terapijā. _(Smejas.)_ Ar attiecībām, šķiet, ir līdzīgi, kā ar mašīnas tiesībām - ar pirmo bērnu uz ceļa tu esi nepārliecināts braucējs. Ar otro bērnu tu brauc drošāk un jau vari ne tikai stūrēt, bet arī sarunāties ar citiem pasažieriem salonā. Mēs ar vīru sapratām, ka attiecībām būs jauns cēliens, jau tad, kad kļuvām par vecākiem pirmo reizi. Un lai gan esam kopā 16 gadus, tik dziļas attiecības, kā mums ir šobrīd, mums nav bijušas nekad iepriekš - tieši pateicoties tam, kam ejam cauri tagad. Visu savu dzīvi biju aktīva, tagad, esot ar bērniem tik daudz mājās, pat nenojautu, cik lielas pārmaiņas tās būs man pašai kā personībai. Bieži uzdodu sev jautājumu - “Kas notiek manī?” Jo tikai tad, kad spēj uz šo atbildēt sev, vari otru ieraudzīt citādāk. Mēs pat nepamanām, kā ikdienā no partnera sākam prasīt daudz vairāk, jo patiesībā nespējam apmierināt paši savas vajadzības. \n\n> Ar vīru uzsākām pāru terapiju, jo manī auga aizvainojums - viņš pat nemācēja elpot man pa prātam! Viņš naktīs guļ, es neguļu un man gribas iemest viņam ar čību! Un kā viņš var no rīta teikt, ka nav izgulējies, ja es redzēju, kā viņš gulēja, jo es negulēju! Kad viņš saka - “Esmu piekusis darbā”, es atbildu “Ko tu runā, tu tur ej atpūsties!” Trakums, jā. Bet šādi dialogi skan klusiņām galvās un tiek skaļi izkliegti virtuvēs tik daudzās ģimenēs ar bēbīšiem! Kā to izairēt cieņpilni?\n\nLūk, jautājums, ko mums ir atbildība un pienākums risināt. Pāru terapijā notiek maģiskas lietas, un savu terapeitu nav nemaz tik viegli atrast. Svarīgi, ka terapeits neatbalsta vienu vairāk kā otru, neiestājas kāda pusē. Speciālists ir kā attiecību tulks, viņš parāda, kas slēpjas aiz dusmām un aizvainojuma, kāda vajadzība slēpjas zem konfliktsituācijas. Man vīrs beidzot sāk runāt, un es ieraugu lietas, ko viņš jau dara. Cik daudz nes uz saviem pleciem! Un arī viņš tomēr nogurst. Mans ego pamazām brūk, un es ieraugu viņu aiz tā. Terapija mums nākusi ļoti par labu. \n\n  \n\n**Tas ir interesanti, ka cilvēka dabā ir sagaidīt krīzi un tikai tad meklēt palīdzību, ja vispār to izvēlamies meklēt.**\n\nJā, izšķirties reizēm ir vieglākais ceļš. Vai izraut sāpošo zobu. Bet aizejot pie zobārsta profilaktiski, potenciālās briesmas iespējams novērst ar daudz mazākām pūlēm, vai ne? Mēs jau esam tendēti savu cauro zobu iet labot tikai tad, kad sāp. Tomēr es varu saprast cilvēkus, kas negrib iet terapijā - tas galīgi nav viegli. Celt augšā lietas un runāt par sajūtām, kārtot piedzīvoto pa plauktiem - tas var būt tik ļoti grūti! Un tajā pašā laikā, kad tas ir paveikts, ir tik milzīgs atvieglojums! Kad izej tam cauri, kad tas zobs ir salabots, varam savu partneri ieraudzīt citādāk un atkal viņā iemīlēties. Tas ir kaut kas tik skaists! \n\n> Viss sāpīgais un savandītais patiesībā var atklāt, cik ļoti mīlam viens otru, tikai šajā brīdī nespējam to ieraudzīt. \n\n  \n\n**Ar noteikumu, ka izvēlamies lietas kārtot. Vai tev vīrs bija jāpierunā uzsākt terapiju?**\n\nMans vīrs ir klasiskais vīrietis - tur visu sevī, lai otru nesāpinātu, pats varot tikt galā ar visām problēmām. No sērijas “ja es to neizrādu, tad tas nenotiek”. _(Smaida.)_ Kāpēc viņš piekrita? Jo mīl mani, tā viņš parāda, ka esmu viņam svarīga. Viņš tikai tagad mācās runāt par savām sajūtām, un man ne vienmēr ir viegli to dzirdēt. Ir lietas, kas 15 gadu laikā ir tik ļoti nostiprinājušās, ka ar pāris sesijām nepietiek, lai to mainītu. Bet mēs to darām, jo mūsu bērni mācās no tā, kā mēs runājam viens ar otru, kā mēs izrādām vai neizrādām emocijas, kā veidojam attiecība. Ah, cik daudz mums vēl darba priekšā! Bet mūs motivē mūsu meitas.\n\n  \n\n**Viens ir gadu gaitā iestaigātās taciņas, bet otrs - paraugs no izcelsmes ģimenēm.**\n\nMana mamma diemžēl lielu savas dzīves daļu bija atkarīga no alkohola, tētim bija cita ģimene, es uzaugu ar omīti. Vīrs auga bez tēva no septiņu gadu vecuma. Savas bērnības dēļ mazliet uztraucos, lai neaizeju savu bērnu pāraprūpē. Arī tāpēc ir labi, ka ir otrs bērns - tas atsvaidzina un ļauj pirmo bērnu dabiski atlaist. \n\n> Mēs teju katrs sevī nēsājam dažādas bērnības traumatiskās pieredzes, padomju laiks atstājis sekas. Tomēr savu bērnību vēl terapijā nerisinu, pagaidām vēl tas ir pārāk sāpīgi. \n\nKad kļuvu par mammu, piedzīvoju baigo atklāsmi, ko vispār nozīmē būt mammai. Līdz šim nenovērtēju, kā tas ir. Tagad redzu, cik neiejūtīga biju pret draudzenēm ar maziem bērniem, kad man to vēl nebija. Pat neiedomājos pajautāt, kā viņas jūtas, piedāvāt palīdzību. Tā vietā aicināju tusēt un nesapratu, kāpēc tas nav iespējams. Cik kaitinoši bija tie mani apgarotie _storiji_ , kur katru dienu veltu sev laiku, eju sportot! Mani kaitinātu mani tā laika _Instagram_ posti. \n\n  \n\n**Tu nevarēji to zināt..**\n\nĻoti labi atceros savu dzīvi pirms bērniem. Tāpat bija savi pārdzīvojumi, savi iemesli, kāpēc nav laika, biju aizņemta ar darbā. Es nevarēju pat ar mazāko smadzeņu daļu apjaust, ka bērni ienesīs tik milzīgas pārmaiņas manī! Šobrīd dabiski sanāk vairāk laika pavadīt ar draugiem un paziņām, kuriem arī ir bērni, jo man gribas runāt par ikdienišķajiem pārdzīvojumiem ar bērniem un es saprotu, ka draudzenes, kurām nav bērnu, to vienkārši ilgstoši neizturēs. _(Smejas.)_ Es ticu, ka, gadiem ejot, tas mainīsies, vai arī iemācīšos, ka kādu draudzību vienkārši nākas palaist brīvāk, jo mēs maināmies.\n\n  \n\n**Vai tu vēlies padalīties Katrīnas pasaulē nākšanas stāstā?**\n\nNeesmu vēl izdomājusi, kā par to gribu runāt. Zinu, ka gribu, bet nezinu, kā par to stāstīt, lai komentāri mani neiznīcinātu. _(Domā.)_ Abi bērni piedzima Ogres slimnīcā, dzemdībās piedalījās vīrs, un ar mums bija brīnišķīga vecmāte. Pirmā meita dzima 14 stundas. Iztiku bez epidurālās anestēzijas, lai gan domāju, ka man to noteikti vajadzēs. Es pat aizmigu starp kontrakcijām! Atmodos, kad sākās sāpes. Bija līdzi gan ēteriskā eļļa, gan mūzika, gan spēka vārdi. Lai gan ļoti baidījos no dzemdībām, sev ieguvu apziņu “esmu malacis, pati piedzemdēju, man izdevās!” \n\n> Tomēr šis rozā burbulis pārplīsa nākamajā dienā, kad saņēmām sliktus analīžu rezultātus - pozitīvs streptakoks. Vajadzēja piebarot, sākās citas nebūšanas. Raudāju katru dienu.\n\nMan tā sāpēja galva! Netiku svaigā gaisā, jo bija _Covid_ laiks. Slimnīcā toreiz pavadījām astoņas dienas. Man tas bija murgs, milzīgs pārdzīvojums, tāpēc ļoti baidījos, ka ar otro meitu būs atkal tas pats. \n\n  \n\nOtrajā reizē bija citi izaicinājumi. 24. augustā man uzkāpa asinsspiediens, aizbraucu pie vecmātes pamērīt mazulim tonīšus un nodevu analīzes. Otrajā dienā zvanīja vecmāte un paziņoja, ka mani analīžu rezultāti nav labi. “Tev ir preeklempsija,” viņa teica. Tā nav bīstama bēbītim, bet ir bīstama mammai. Tā nu vecmāte izlēma mani sūtīt uz dzemdību ierosināšanu. Bija tik dīvaini zināt savu dzemdību laiku un datumu. Sataisījos, man bija ļoti labs noskaņojums. Vīram vēl vajadzēja sagaidīt dīvānu, viņš atbrauca vēlāk. Plānojām ūdens dzemdības, tāpēc mierīgi slimnīcā piepumpējām baseinu. Tad man pārdūra ūdeņus, sākās kontrakcijas - viss forši. Uz 17.00 atnāca vecmāte un secināja, ka atvērums ir vien divi centimetri. Kā - tikai?! Sajūtu ziņā šķita, ka esmu jau gatava dzemdēt. Vecmāte ielaida sistēmā divas pilītes mākslīgā oksitocīna, un abi ar Artūru gājā uz ģimenes palātu gaidīt kontrakcijas. O, un sagaidījām. Sākās tāda ballīte! Ieķēros pat Artūram matos! Un kā es bļāvu! Lai gan iepriekš, staigājot pa slimnīcas gaiteņiem, domāju - “Vai tad tiešām tā jābļauj?” _(Smejas.)_\n\n> Sākās stipras un regulāras kontrakcijas, un viss notika ļoti strauji. Vienā brīdī vīram saku - “Es jau dzemdēju, skrien meklē kādu, jūtu jau galviņu!” Atskrēja vecmāte, un meitiņa reāli piedzima tur pat palātā uz grīdas blakus gultai. Netikām līdz baseinam! _(Smejamies.)_ Piedzima istabiņā, reāli - sanāk, ka man bija mājdzemdības! _(Smejamies.)_\n\n  \n\n**Cilvēki runā, ka tas dzemdību trakums un laiks ar zīdaini paiet ātri un ātri viss aizmirstas. Tikai tas posms tāpat ir jāidzīvo, vai ne?**\n\nEs _Instagram_ sekoju kādai meitenei Lotei. Mums ir līdzīga vecuma bērni. Un reiz viņa izteicās, ka vēlas izrauties no bērnkopības miglas. Tik trāpīgi! Es arī gaidu to brīdi, kad tiksim ārā no šīs miglas zonas._(Smaida.)_\n\n  \n\n**_-KRISTĪNES PĒCVĀRDS-_**\n\nŠobrīd, pārlasot šo interviju pirms publicēšanas, meitas ir jau divus mēnešus vecākas :) Pa šo laiku esmu ļoti tumšus savas dzīves laikus. Decembris bija krīzes laiks, visi saslimām, uzņēmos par daudz projektus - pat tos, kuri mani līdz šim bija piepildījuši un iepriecinājuši, šoreiz iztukšoja. Kad sabruku, sapratu, ka jāpārkāto dienas ritms un jāveic izmaiņas - atteicos no dažādiem darbiem un mācījos atpūsties, neko nedarot. Mācījos atjaunoties. Spiedu sevi gulēt, kad bija tāda iespēja. Sapratu, ka pasaule pagaidīs, ka varu darīt mazāk un ka patiesībā jau daru tik daudz - esmu ar meitām. \n\n> Mana šī gada vienīgā apņemšanās - runāt ar sevi iejūtīgi. Pamanīt, ko pagūstu, nevis, ko neizdaru. \n\nRadīt sev mazāk stresa, mazāk sevi kritizēt, pieņemt, ka šobrīd esam dzīves posmā, ritmā ar maziem bērniem un dzīvot pateicībā.\n\n  \n\n  \n\n***\n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Sajūtas un emocijas](https://www.izaugtmilestiba.lv/blog/categories/emocijas)",
    "category": "dzives-gads",
    "categoryName": "Dzīves gads",
    "readTime": "10 min",
    "author": "Laura Bērziņa",
    "date": "2024-01-07",
    "published": true
  },
  {
    "title": "bernistabas_remonts",
    "excerpt": "Source: https://www.izaugtmilestiba.lv/post/bernistabas_remonts",
    "content": "# bernistabas_remonts\n\n---\n\n# Mazuļa istabas remonts\n\n  * Izaugt Mīlestībā\n  * Oct 23, 2023\n  * 8 min read\n\n**Gatavošanās bēbīša piedzimšanai ir arī ļoti praktiska padarīšana - vides iekārtošana, nepieciešamo lietu sagādāšana.. Lai gan ar katru nākamo mazuli vecāki zina, cik būtiska bēbītim pirmajos mēnešos ir tikai mierpilnas mammas tuvība, ratu un gultiņas izvēle darāmo darbu sarakstā arī noteikti ir aktuāla. Šoreiz par to, kādus materiālus iegādāties bērnistabas iekārtošanai, kādas mēbeles un rotaļlietas pirkt.**\n\n  \n\n**Padomi noderēs arī lielāku bērnu istabas remontdarbiem!**\n\n**Par daudz formaldehīda un šķīdinātāju**\n\n  \n\nFormaldehīds telpās visbiežāk izplatās ar līmētās koksnes materiāliem, piemēram, skaidu plāksnēm, MDF, saplāksni, ko izmanto apdarei un mēbelēm. Šo materiālu izgatavošanai bieži vien lieto formaldehīdu saturošās līmes. Tāpat formaldehīdu var izdalīt daži siltumizolācijas materiāli un pat tekstilizstrādājumi. Sliktā ziņa šajā kontekstā - kaitīgā ķimikālija no materiāliem un mēbelēm izgaro vairākus mēnešus vai pat gadus. Šī viela var kairināt acis, degunu un elpceļus, izraisīt klepu, nelabumu, apgrūtināt elpošanu. To saista arī ar bērnu astmu. Otrs lielais kaitnieks ir kairinošie organiskie šķīdinātāji, kas atrodami gan kosmētikā un uzkopšanas līdzekļos, gan bieži vien arī dažādās telpu remonta precēs (krāsās, lakās, līmēs). No šīs grupas izplatītākais šķīdinātājs – toluols – gaisā var būt arī tad, ja mājās kāds smēķē. Ja bērns jau sirgst ar kādu elpceļu slimību, šie šķīdinātāji simptomus tikai pastiprinās.\n\n  \n\n> Pārspīlēta telpu uzkopšana un aromatizēšana, kā arī pašu vēlme iesmaržināties, var radīt galvassāpes un alerģiskas reakcijas, kairināt acis ne tikai bērniem. Svaigu gaisu mājās vislabāk nodrošinās telpu vēdināšana.\n\n  \n\n**Remontēt apdomīgi**\n\n  \n\nSvarīgi izpētīt remontpreces pirms to iegādes un izvēlēties pareizo laiku to lietošanai. Ašā ideja pārkrāsot bērnistabu pirms Ziemassvētkiem, ir slikta doma, jo krāsas nepagūs izgarot. Vislabāk remontam izvēlēties gada siltākos mēnešus, kad ir iespēja turēt vaļā logus. Vēl labāk, ja remonta laikā un kādu nedēļu pēc tā nevienam nav jādzīvo svaigi izkrāsotajā telpā. \n\n> Ja mazulis vēl tikai gaidāms, istabu ieteicams remontēt ne vēlāk kā pāris mēnešu pirms viņa dzimšanas, jo tikko izremontētā un iekārtotā bērnistabā var būt līdz pat 300 dažādu kaitīgu vielu (organizācijas _Healthy Child_ veikts pētījums). \n\nDabiskas krāsas un apmetumu Latvijas veikalos atrast būs pagrūti, taču mazāk kaitīgas remonta preces nopērkamas arī parastos celtniecības preču lielveikalos. Tās pazīt palīdzēs šādi marķējumi:\n\n  * Ekomarķējums _Ziemeļvalstu gulbis_ , ko __ izstrādājusi Ziemeļvalstu Ministru padome, var būt uz krāsām, lakām, grīdas segumiem, mēbelēm, dažādiem celtniecības blokiem.\n\n  * Vācijas ekomarķējums _Zilais eņģelis_ aptver 125 produktu grupas, tostarp tapetes, kokskaidu plāksnes, siltināšanas materiālus, grīdas segumus, iekštelpu krāsas.\n\n  * Ekopuķīte ir Eiropas Savienības ekomarķējums. Ar to var būt marķētas krāsas, lakas, koka un tekstila grīdas segumi, kā arī koka mēbeles.\n\n  * Franču marķējums _Émissions dans l'air intérieur_ rāda, cik kaitīgo vielu no preces izdalās. To meklē uz grīdas segumiem, krāsām un lakām, logiem, durvīm, sienu un griestu apdares materiāliem, piemēram, tapetēm. Prece ar apzīmējumu \"A+\" noteikti būs labāka par preci ar apzīmējumu \"C\". \n\n  * Šveicē radītais tekstila marķējums _OEKO-TEX Standard 100_ tiek piešķirts arī mājas tekstilam: aizkariem, gultasveļai, dvieļiem u. c. Tie satur mazāk veselībai kaitīgu ķimikāliju. \n\nSomijas celtniecības materiālu klasifikācija (M1, M2, M3) palīdzēs atrast preces, no kurām gaisā izdalās mazāk kaitīgo vielu. Jālūko pēc M1 klases produktiem. Pie mums nopērkama šādi marķēta akmens vate, dažādi celtniecības materiāli, krāsas un lakas. Paklājos ar šo Vācijā izveidoto marķējumu nedrīkst būt aizliegtas ķimikālijas, un tie neizdala gaisā kaitīgas vielas. Ja meklējat tīrāku paklāju, būs jālūko pēc Eiropas Savienības ražotāju produkcijas.\n\n  \n\n**Veselībai draudzīgi materiāli**\n\n  \n\n> Celtniecības preču veikalos ražotāji daudziem materiāliem pielikuši norādes “eco”, “eko”, “ekoloģisks”, “dabisks”, bet nereti tā ir pircēju maldināšana par it kā vērtīgākas preces iegādi. \n\nNeuzticieties šādiem apgalvojumiem, ja nav to apliecinoša oficiāla marķējuma! Bez pierādījumiem tā ir tikai ražotāja pašslavināšanās.\n\n  * Ekomarķētu ģipškartonu, cementu un špakteli veikalos vēl neesam redzējuši, tāpēc to izvēlē svarīgākais noteikums ir pirkt iekšdarbiem paredzētos; ja vien nav īpašas vajadzības, ieteicams izvēlēties tos, kas ir bez speciālām piedevām, piemēram, pret pelējumu. Bieži vien tieši piedevas arī ir tās kaitīgās vielas, no kurām jāizvairās.\n\n  * Ekomarķētas**** gruntis un parastās sienu un griestu krāsas**** gan veikalos ir pieejamas. Ja tomēr neatrodat, izvēlieties uz ūdens bāzes un ar zemu gaistošo savienojumu (GOS) saturu. Ja vien nav īpašas vajadzības, neizvēlieties gruntis ar pretpelējuma un citām piedevām. Veikalu plauktos atradīsiet gan ar _Ekopuķīti_ , gan _Ziemeļvalstu gulbi,_ gan ar Vācijas _Zilo eņģeli_ marķētas krāsas. Ja tomēr padomā ir cita krāsa, raugiet, lai tā ir paredzēta iekšdarbiem, uz ūdens bāzes un ar zemu GOS saturu. \n\n  \n\n**Jo mazāk GOS, jo labāk!**\n\n  \n\nUz visām pārdošanā esošajām krāsām un lakām ir norādīts gaistošo organisko savienojumu jeb GOS saturs gramos uz litru (g/l). Tieši GOS mēs jūtam gaisā pēc remonta. Daudzi GOS ir kairinoši, var izraisīt alerģijas vai astmas lēkmes. \n\n> Bērni ir divas līdz četras reizes uzņēmīgāki pret gaistošajiem organiskajiem savienojumiem nekā pieaugušie.\n\nParasti uz iepakojuma norāda noteiktai produktu grupai atļauto GOS un konkrētajā produktā esošo daudzumu. Piemēram, iekštelpu krāsās uz ūdens bāzes GOS var būt līdz 30 g/l, bet konkrētajā krāsā to ir mazāk nekā 5 g/l. Veikalos ir pieejamas arī krāsas, kurās GOS saturs ir mazāk par 1g/l. Vērts atcerēties, jo mazāk GOS attiecīgajā produktā, jo labāk!\n\n  \n\n**Kā izvēlēties?**\n\n  \n\n**MATERIĀLI**\n\n  \n\n**Tapetes** istabās līmēt**** neiesakām, jo lieka plastmasa (vinils) bērnistabā nav vajadzīga. Sienas neelpo, var rasties pelējums, krājas putekļi. Ja ļoti vēlaties izmantot tapetes, vinila tapešu klāstā atrodamas nedaudz labākas ar _Émissions dans l'air intérieur_ marķējumu __ un piebildi _Phthalate free_ (bez ftalātiem). Labāka izvēle būs papīra tapetes!\n\n  \n\n**Grīdas** izvēlē nederēs princips “ka tik lētāk”, jo tai jākalpo ilgi, turklāt bērni vislabprātāk rotaļājas uz grīdas. Tāpēc laba izvēle būtu dēļu grīda. Taču arī šajā gadījumā uzmanīgi jāraugās, kas būs zem dēļiem un ar ko tos apstrādās. Ja grīdu plānots krāsot, noteikums ir tas pats – jo mazāk GOS, jo labāk. Ja izvēlaties parketu vai laminātu, atcerieties, ka tie ir līmētās koksnes izstrādājumi un līmēs ir daudz kaitīgo vielu. Tad prātīgāk pirkt segumus, kas apzīmēti ar Vācijas ekomarķējumu _Zilais eņģelis_. Zem ekomarķētā lamināta svarīgi ieklāt atbilstošu apakšklāju, piemēram, no korķa. Sintētiskais linolejs (PVC) ir nepiemērota izvēle ne tikai bērnistabai, jo tie var izdalīt kaitīgos ftalātus. Savukārt dabiskais linolejs, kas**** ir labāka alternatīva, būs jāmeklē specializētajos veikalos.\n\n  \n\n**Paklāji** , īpaši tie, ko ieklāj no sienas līdz sienai, nav laba izvēle. Arī ne tie, uz kuriem sazīmētas autotrases un mīlīgi dzīvnieciņi. Tie nelāgi ož jau veikalā. Pārsvarā pieejami tikai sintētiskie, turklāt daudzi no tiem apstrādāti ar vielām, kas atgrūž ūdeni un netīrumus, pret aizdegšanos. \n\n> Paklājā var būt līdz 120 dažādu vielu, kas no tā izgaros trīs gadus un ilgāk (organizācijas _Healthy Child_ veikts pētījums). \n\nTurklāt jāatceras, ka paklāji uzkrās putekļus. Var meklēt dabisko šķiedru, piemēram, vilnas vai sizala, paklājus, taču arī tos mēdz apstrādāt ar ķimikālijām, un tiem nereti mēdz būt sintētiska materiāla pamats. \n\n  \n\n**MĒBELES**\n\n  \n\nNekādu īpašu marķējumu, kas palīdzētu orientēties piedāvājumā, pagaidām nav. Līdz ar to ir tikai divi ieteikumi: mazāk ir labāk un dabiskāk ir labāk. Jo mazāk mēbeļu, jo mazāk piesārņojuma. Drošākas ir masīvkoka mēbeles, kas gan ir krietni dārgas, taču vērts apsvērt lietotu iegādi. Savukārt, ja grasāties kādu no mēbelēm atsvaidzināt, veikalos meklējiet īpaši bērnu mēbelēm paredzētas krāsas. Lakošanai un pārklājumiem labāk izvēlēties dabisko lineļļu, ko izmanto arī bērnu mēbeļu ražotāji un ekopreču ražotāji. \n\n  \n\n**Gultiņas izvēle**\n\n> Mazuļi dienā guļ vidēji 13–16 stundu, un vismaz pirmajos mēnešos gulta bērna dzīvē ir svarīga mēbele. \n\n  * Izvēloties gultiņu, uzticieties degunam – ja tā nepatīkami ož, visticamākais, izdala ķimikālijas. Var jau cerēt, ka aromāts izgaros, taču tas prasīs laiku.\n\n  * Labāk izvēlieties masīvkoka gultiņu. \n\n  * Laba izvēle būs arī lietotas gultiņas iegāde, jo kaitīgās ķimikālijas būs no tās izgarojušas laika gaitā. \n\n  * Iegādājoties gultiņu, rūpīgi izpētiet un noteikti pajautājiet pārdevējam/ražotājam, no kādiem materiāliem gultiņa ražota, kā arī ar kādām krāsām un lakām apstrādāta. Ja krāsa ir uz ūdens bāzes vai ar ES ekomarķējumu – tad tā būs laba izvēle. \n\n  * Iegādājieties matraci, kas pildīts ar vilnu, kokvilnu, kokosa vai citām dabiskajām šķiedrām un nav ar vinila (PVC) slāni mitruma atvairīšanai. Lētais matraču materiāls porolons izdala virkni kaitīgu vielu. Nederēs arī mammas vai tēta bērnības sintētiskais matracis, jo tas var saturēt mūsdienās jau aizliegtas vielas. \n\n  * Ja matraci rotā kāds no šiem diviem marķējumiem, tas nozīmē, ka tajā ir mazāk bīstamo vielu.\n\n  * Gan gultiņa, gan matracis pēc nopirkšanas jāizpako un kārtīgi jāizvēdina vismaz pāris nedēļu. Virsmatraci pirms lietošanas var izmazgāt. \n\n  * Piesardzīgi izvēlieties matraci vai citus izstrādājumus, ko rotā uzraksts “antibakteriāls” vai “nedegošs”, jo nereti šos efektus nodrošina kaitīgas ķimikālijas.\n\n  \n\n**Izvērtējot piedāvājumu, mēs savam mazulim izvēlējāmies**[** _YAPPY KIDS mēbelīšu komplektu_**](https://www.yappy.lv/lv/prechu_katalogs/mebelu-komplekti-0+/white-yappytude-bernu-gultina-un-kumode.html)**. Dizainiski skaistas un pārdomātu materiālu veidotas**.\n\n  \n\n\"YappyKids\" ir pašmāju bērnu mēbeļu zīmols radīts uzņēmums 2015. gadā. Mēbeles atbilst visiem ES standartiem - drošas un kvalitatīvas. Jau vairāk kā 20 000 bērnu no Rīgas līdz Londonai un no Tokijas līdz Maiami katru dienu atpūšas un guļm \"YappyKids\" gultiņās. Galvenokārt gultiņas ir izgatavotas no bērza, Latvijas ozola un dižskābārža, un tiek izmantotas dabīgās lakas un krāsas uz ūdens bāzes.\n\n  \n\n**ROTAĻLIETAS**\n\n  \n\nPirmajos sešos gados bērns spēlējoties pavada vairāk nekā 600 dienas. Viņa rokās un mutē nonāk simtiem spēļmantu, kas nebūt nav drošākā produktu grupa. Rotaļlietās un bērnu precēs bieži vien atrodas bīstamie ftalāti. Tie plastmasu padara elastīgāku un mīkstāku, taču negatīvi ietekmē cilvēka hormonālo un reproduktīvo sistēmu, iespējamu neauglību nākotnē u.c. Ftalātus saista arī ar astmu. Tāpat joprojām mēdz būt gadījumi, kad uzraugošās iestādes rotaļlietu krāsojumā atrod pārāk daudz smago metālu, piemēram, svinu, kadmiju, kas jau ir aizliegtas/ierobežotas vielas patēriņa precēs un nedrīkst nonākt saskarē ar lietotāju. Lētākajās rotaļlietās var būt pārāk daudz niķeļa, kas izraisa alerģijas.\n\n  * **Mazāk tomēr ir labāk**. Viena zviedru bērna mantu kastē var būt pat 500 rotaļlietu. Cik lellīšu, kluču un automašīnu būs jūsu atvasei? Un vai tiešām vajag tik daudz?\n\n  * **Rotaļlietas kompānijai.** Pērciet mantas, piemēram, galda spēles, konstruktorus, leļļu mājas, ar kurām vienlaikus var spēlēties visa ģimene vai vairāki bērni. Ja tās nebūs bērna gaumē, vēlāk mantu tirdziņos varēs pārdot citai ģimenei.\n\n  * **Plaša profila spēļmantas.** Izvēlies mantas, ar kurām rotaļājoties bērns var likt lietā fantāziju. Kā piemērs atkal jāmin konstruktors.\n\n  * **Izturība un izgatavošanas materiāls.** Pamatīgs koka traktors noteikti būs vērtīgāks par plastmasas viendienīti. Raugieties, lai manta nav no polivinilhlorīda, kas kaitē gan bērna veselībai, gan dabai. Meklējiet norādi “Nesatur PVC” vai izvairieties no mīkstas plastmasas izstrādājumiem.\n\n  * **Bez suvenīriem un vecāku bērnības plastmasas.** Nepērciet suvenīrrotaļlietas. To izplatīšanu Latvijas tirgū neuzrauga, turklāt uz suvenīriem neattiecas normatīvās prasības, piemēram, par bīstamo vielu atļauto daudzumu, tāpēc nevar zināt, kādas ķimikālijas tie satur. Tāpat nederēs jūsu bērnības mīkstās plastmasas suņi, gaiļi utt. Tolaik par ftalātiem neviens neuztraucās, tāpēc šajās rotaļlietās tie noteikti ir un ne maz.\n\n  * **Bez smaržojošām un īpaši apstrādātām mantām.** Rotaļlietas, kas ož pēc ķimikālijām vai fantastiski smaržo, labāk atstāt veikala plauktā. Arī tiem pūkainajiem lāčiem, suņiem un zaķēniem, uz kuriem lepni uzrakstīts, ka tie nedeg, nav vietas jūsu bērna mantu kastē.\n\n  * **Iegādājoties plastilīnu, pirkstiņkrāsas** , u.c. mākslas piederumus pievērsiet uzmanību, lai tās ir ražotas ES, jo tās būs kvalitatīvākas un ražotas, atbilstot stingrākām likumu prasībām. Piemēram, Ķīnā ražotās pirkstiņkrāsās nereti pārbaužu rezultātos tiek atklātas aizliegtas bīstamas ķimikālijas, kas ir krāsu pigmentos, kam var būt nevēlama ietekme uz bērna veselību. \n\n  * **Līmes, krāsas un marķierus** vēlams izvēlēties uz ūdens bāzes un bez šķīdinātājiem jeb Solvent free. Raugi, lai bērns pēc zīmēšanas vai līmēšanas vienmēr nomazgā rokas.\n\n  * **Mazāk plastmasas!** Plastmasa rotaļlietas, kuras rotā uzraksts „vinila”, „PVC”, vai otrreizējās pārstrādes kods 3 labāk atstāt veikala plauktā!\n\n  * **Izvēdiniet un izmazgājiet.** Ja ir laiks, jaunās spēļmantas jāizpako un pāris dienu jāpavēdina, pirms dot mazajam saimniekam. Mīkstās mantas pirms lietošanas var izmazgāt. \n\n  * **Mīkstie puzles paklāji** ir ērti, bet tajos mēdz būt formamīds, kas kaitē reproduktīvajai sistēmai un bērna ķermenī nonāk, ja viņš pieskaras vai košļā paklāju. _Baltijas Vides Forums_ sadarbībā ar Patērētāju tiesību aizsardzības centru 2015. gadā pārbaudīja desmit pufīgās puzles un četrās atrada šo kaitīgo ķimikāliju. Pēc iepakojuma nevar pateikt, kura puzle ir piesārņota, tāpēc, ja pērkat, pirms lietošanas kārtīgi (vismaz nedēļu) izvēdiniet. Vēl labāk, ja iztiksiet ar veco labo lupatdeķi vai arī laba alternatīva ir bērnu aktivitātes paklāji, piemēram, no lina. \n\n  \n\n**Gaiss bērnistabā**\n\n  \n\n> Arī pilsētas gaiss ir labāks par bezgaisu - telpā, kurā bērns pavada dienas lielāko daļu, gaiss var būt 2–5 reizes piesārņotāks nekā aiz loga, kaut arī dzīvojat pilsētas centrā.\n\n**Vēdināšana dara brīnumus.** Aukstajā sezonā atveriet logus līdz galam vaļā vismaz uz piecām minūtēm pāris reižu dienā, siltajā turiet atvērtus visu dienu. Dažās bērnistabās, kurās bija par daudz kaitīgo vielu, izdevās ķimikālijas izvēdināt. \n\n**Lieki nepiesārņojiet gaisu.** Mazāk gaisa atsvaidzinātāju un aromatizētāju. Nekādas citrona brīzes un Alpu pļavu svaiguma! Bērnistabas uzkopšanai pietiek ar mikrošķiedras lupatu putekļiem un grīdai, kā arī putekļsūcēju ar labu filtru.\n\n**Mazāk ir labāk.** Jo vairāk bērnistabā mantu, jo vairāk potenciālo piesārņotāju. Bērnistabai nav jābūt pārblīvētai. Mazajiem vajag telpu, kur spēlēties. Galds, krēsls, gulta un skapītis – tas arī principā viss.\n\n**Izvēlieties bērnistabai draudzīgus augus.** Arī daži telpaugi spēj uzsūkt un attīrīt gaisu telpās, kurās ir dažādas kaitīgas ķimikālijas, piemēram, dracēna, paparde naudas koks u.c. Tomēr būtiski ir arī tas, lai bērnam istabas augi nav pieejami rotaļām kā arī telpās novietoti bērnam neaizsniedzamā attālumā. \n\n  \n\n**VĒRTĪGAS SAITES!**\n\n  * Vairāk informācijas par veselībai un videi drošākām izvēlēm ikdienā pieejams vietnē -[https://padomapirmsperc.lv/produkti/bistamas-vielas/](https://padomapirmsperc.lv/produkti/bistamas-vielas/)\n\n  * Plānojot remontu mājoklī, interesentiem ir pieejama lietotne \"Check ED\" jeb pārbaudi hormonālās sistēmas bojātājvielas pats. Šī ir viegli lietojama lietotne, kur iespējams izpētīt saskarsmi ar veselībai kaitīgām vielām mājoklī vai darba vietā un saņemt ekspertu ieteikumus par to, kādus materiālus labāk izvēlēties. Vietne pieejama arī latviski šeit: [Check(ED) yourself (check-ed.eu)](https://chembee.check-ed.eu/lv/)\n\n  * ES līdzfinansētā projekta \"NonHazCity\" projekta ietvaros tiek gatavots ceļvedis, kurā būs (izstrādes procesā) atrodami vienkārši padomi ekoloģiskākām izvēlēm mājas remontam. Vairāk informācijas par projektu: [https://www.bef.lv/projekti/nonhazcity3/](https://www.bef.lv/projekti/nonhazcity3/)\n\n***\n\nKonsultē: **Artis Robalds** / **Agnese Meija-Toropova,**__[__Baltijas Vides Forums__](https://www.bef.lv/)   \n\nSaturā izvietota \"YappyKids\" reklāma.\n\n  * [Praktiskā gatavošanās](https://www.izaugtmilestiba.lv/blog/categories/gatavosanas)\n  * [Iedvesma un idejas](https://www.izaugtmilestiba.lv/blog/categories/iedvesma)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)",
    "category": "2-3-gadi",
    "categoryName": "2.-3. gadi",
    "readTime": "8 min",
    "author": "Laura Bērziņa",
    "date": "2023-10-23",
    "published": true
  },
  {
    "title": "bernkopiba",
    "excerpt": "Source: https://www.izaugtmilestiba.lv/post/bernkopiba",
    "content": "# bernkopiba\n\n---\n\n# Mammas “atvaļinājums” pēc pašas izvēles\n\n  * Izaugt Mīlestībā\n  * Mar 3, 2019\n  * 6 min read\n\nUpdated: Aug 28, 2020\n\n**Šobrīd valsts atmaksāta bērna kopšanas atvaļinājuma maksimums ir 18 mēneši. Bet ko darīt, ja vecāki negrib savu mazo uz pilnu darba dienu laist uz bērnudārzu, un viņiem nav neviena, kas šo pagarināto “atvaļinājumu” varētu sponsorēt?**\n\n  \n\n**Pirmā lielā interese par pasauli**\n\n  \n\nJāsāk ar to, ka bērnudārza gaitu uzsākšanai nav vienas pareizās formulas, kas garantētu visiem bērniem veiksmīgu pāreju no mājas uz dārziņa vidi. Un tas, ka bērns nepārdzīvos, ja sāks iet bērnudārzā trīs vai četros gados, arī nav tiesa. Tomēr ir daži priekšnoteikumi, lai bērnudārza uzsākšana būtu organiska un nenodarītu mazulim pāri.\n\n  \n\nKad bērns ir gatavs pētīt pasauli arī ārpus ģimenes ligzdas, viņš vecākiem rādīs pats, - svarīgi gan šo zinātkāri ieraudzīt un atbalstīt. “Visbiežāk uz gada vecumu mazulim parādās ziņkāre, pēc pāris mēnešiem bērns “atgriežas”, saprot, ka vēl ir mazs, un mammu ar tēti uzmana vēl cītīgāk, bet atdalīšanās ir sākusies. Šis arī ir laiks, kad mamma pati jūt, ka vēlas un drīkst (!) pakāpeniski atgriezt savas nodarbes, intereses” skaidro Inta Zīle.\n\n  \n\nTomēr uz gada vai 18 mēnešu vecumu, raugoties no bērna psihes aspektiem, bērns noteikti vēl nav gatavs bērnudārzam, kur grupā ir divdesmit bērni. \n\n> “Ja bērns zaudē sev svarīgu pieaugušo brīdī, kad viņam vēl nepieciešama aprūpe, viņš to nenoliedzami izjutīs kā pamešanu. Lielām grupām uz pilnu dienu bērns psiholoģiski ir gatavs tikai no trim gadiem,” stāsta Inta Zīle. \n\n**Lai varētu izvēlēties, ir jābūt izvēlēm**\n\n  \n\nVecāki ir dažādi, un arī lēmumam agrāk vai vēlāk sūtīt bērnu uz pilnu dienu bērnudārzā ir dažādi argumenti. Tomēr, ja mamma vai tētis redz sevī resursus un vēlas dzīvot pirmos divus trīs gadus pamatā ar savu bērnu pats, tādai iespējai no valsts vajadzētu būt. \n\n  \n\n“Rotaļu grupās mammas man bieži saka, ka labprāt dzīvotu ar savu mazuli mājās līdz trīs gadiem, ja darba devējs to ļautu,” stāsta Klaudija Hēla. “Vecāki man pat ir teikuši, ka būtu ar mieru uz modeli - pirmos 18 mēnešus ar mazo pamatā dzīvojas mamma, bet otros 18 mēnešus – tētis. Arī tas ir bērnam ļoti draudzīgs risinājums.” \n\n> “Lielākais aizspriedums, ko esmu dzirdējusi, ka šādā modelī, divus trīs gadus bērnam dzīvojot ar mammu vai ģimeniskā vidē, bērns tiek izolēts no ārpasaules, puiši aug par “memmes dēliņiem”. Tas ir aplami, jo ģimene notiekti visu šo laiku neatrodas mājas vidē.\n\nMamma ar tēti taču iepērkas, dodas ciemos pie draugiem, apmeklē pasākumus,” stāsta Klaudija Hēla. “Šajā laikā līdz trīs gadiem būtiskākais ir bērnā nostiprināt drošību, stabilitāti, stiprināt viņa piederību savai ģimenei.”\n\n  \n\n**Trīs tik svarīgie gadi**\n\n  \n\nPsihologi jau sen ir pierādījuši, ka cilvēka personība izveidojas viņa pirmajos trīs dzīves gados. “Bērni, kas uzsākuši bērnudārzu trīs gadu vecumā, ir drošāki un pa dzīvi iet ar sajūtu, ka viņi ir veiksmīgi. Atšķirībā no agrīni nošķirtiem bērniem, kas uz dzīvi nereti raugās kā uz cīņu,” stāsta Inta Zīle.\n\n  \n\n“Bērns šajā laikā apgūst arī vērtību sistēmu, uz ko balstās visa viņa tālākā dzīve. Ja šajā laikā bērns uztrver, ka vērtība ir nauda – “es tev nopirkšu to, tikai dari tā, tikai paklusē, mammai darbiņš, tētim darbiņš – nav laika,” bērns šo paņem arī kā savu vērtību dzīvei,” norāda Klaudija Hēla. \n\n> Ja bērns šajā posmā nejūt izteiktu piederību kādai kopienai (ģimenei), pusaudžu gados viņam var būt problēmas ar savas personības identificēšanu.\n\n“Man šķiet, ka cilvēku fizioloģija jau mums pasaka priekšā, ka mazulim mamma viņa dzīves sākumā ir ārkārtīgi būtiska, jo veic zīdīšanas funkciju, kas ietever arī pamata vajadzību – barības uzņemšanu,” stāsta Klaudija Hēla.\n\n  \n\nTrīsgadneiks noteikti būs daudz gatavāks doties uz bērnudārzu, jo uz to laiku bērns ir stabilāks un gatavāks iekļauties citos kolektīvos, arī verbāli spēs izteikt, ko vēlas, kas nepatīk, kas sāp.\n\n  \n\n**Bērnudārzs un slimošana**\n\n  \n\nIr neskaitāmi pētījumi (un paši taču no savas pieredzes zinām), ka imunitāti ļoti ietekmē cilvēka emocionālais dzīves fons, nervu sistēma. \n\n> Pusotra gada vecumā bērnam ir ļoti svarīga individuāla pieeja, mazais cilvēks tad vēl nevar “gaidīt” vai “paciesties”. Tīri fizioloģiski to prasīt no tik maza vēl nav iespējams. Bet, ja grupiņā ir 18-20 šādi bērni un uz visiem tikai divas skolotājas, - tīri cilvēcīgi - cik klātesošas šīs audzinātājas var katram mazulim būt? \n\nJa šādam mazam mājās ir māsas vai brāļi, kas taču arī it kā māca paciesties, - tas ir nedaudz citādāk, jo mājās bērnam ir droša un zināma vide.\n\n  \n\n“Mana pieredze rāda, ka bērni, kas ienāk pieskatīšanas grupā vai bērnudārzā pakāpeniski, tiešām tik daudz neslimo,” novērojumos dalās Klaudija Hēla.\n\n  \n\n**Kas notika (un nenotika) 2014. gadā?**\n\n  \n\nTas, ka šodien mamma vai tētis var izvēlēties, - būt ar bērnu mājās gadu vai pusotru, stājās spēkā ar 2014. gada 1. janvāri. Tolaik mainījās vēl kas – tika nodrošināts visām mammām vienāds pamata bērnu kopšanas pabalsts – 171 eiro – neatkarīgi no tā, vai uz grūtniecības brīdi mamma bijusi darba attiecībās, vai nē. Ja mamma vai tētis izvēlas 18 mēnešu garu bērnu kopšanas atvaļinājumu, tad kopējā summa pabalstā ir par 10% lielāka, kā tiktu saņemts tikai par gada periodu. Tolaik tika panākts arī tas, lai privātie bērnudārzi vismaz daļēji tiktu līdzfinansēti no valsts un pašvaldības budžeta, ja bērnam pašvaldības bērnudārzā vietas nav.\n\n  \n\nBija paredzēti, bet netika īstenoti vēl vairāki uzdevumi, kas joprojām ir aktuāli. Piemēram, bērnu kopšanas pabalsta palielināšana. “Tas ir svarīgi, lai arī studējošām mammām, kas nolēmušas pasaulē laist bērnu, ir nodrošināts vismaz minimālais ienākumu līmenis bērna kopšanas laikā līdz 18 mēnešu vecumam. Un lai gan tolaik koalīcijā vienojāmies, ka bērna kopšanas pabalsts tiks celts pakāpeniski, tas tika pacelts tikai vienu reizi. Šodien (2019.gadā) tam būtu jābūt 301 eiro plus vecāku pabalsts procentuāli no veiktajām sociālajām iemaksām,” norāda Imants Parādnieks.\n\n  \n\n“Līdz šim brīdim Saeimā nav izdevies veikt grozījumus, kas noteiktu, ka pašvaldībām būtu pienākums atmaksāt auklītes pakalpojumus vai pilnībā atmaksāt vietu privātajā bērnudārzā tiem bērniem, kuriem nav vietas pašvaldības bērnudārzā. Tas būtu tikai pašsaprotami,” stāsta Imants Parādnieks. \n\n  \n\nPēc būtības pašvaldībām ir jāpiekrīt šādam finansēšanas modelim, - pašvaldībām katrs bērns no 18 mēnešu vecuma ir burtiski jāietāmē savā budžetā. Ja viens bērns pašvaldības bērnudārzā izmaksā, teiksim, 300 eiro mēnesī, tad, piemēram (!), 60% no šīm izmaksām (180 eiro) tiktu novirzīti mammai vai auklei. Šādā situācijā ir vairāki plusi – pašvaldībām ir iespēja atrisināt bērndārzu pieejamības problēmu un fiktīvo rindu esamību, pašvaldība pat ietaupītu, jo izmaksas par bērnu ir mazākas, un šādā kārtībā daļa (piemēram 10%, 18 eiro) no 180 eiro tiktu novirzīti personai, kura rūpējas par bērnu, sociālajai apdrošināšanai. Tāpat bija plāns pašvaldībām segt visu mācību maksas summu privātajos bērnudārzos, ja summa nepārsniedz kādu vidējo pakalpojuma izmaksas aprēķinu, piemēram, 350 eiro). \n\n  \n\n> Tomēr brīva izvēle vecākiem būtu tad, ja mamma vai tētis brīdī, kad pašvaldības bērnudārzs aicina \"ir brīva vieta jūsu bērnam\", vecāks varētu pateikt, - \"līdz divu trīs gadu vecumam ar bērnu labprāt būšu mājās pats\". Ja vecāki to grib un redz sevī spēku un vēlmi, tad kāpēc bērnu sūtīt uz bērnudārzu vai dot auklei?\n\n  \n\n**Plāns ir!**\n\n  \n\n“Izejas pozīcija iespējamām pārmaiņām ir likumā noteikta obligāta norma, ka katrai pašvaldībai, sākot no bērnu 18 mēnešu vecuma, ir jānodrošina bērns ar izglītības iestādi. Otrs atskaites punkts ir lietpratēju atzinums, ka bērnam līdz trīs gadu vecumam, labākais izaugsmes pamats ir pašu vecāku rūpes. Un tik pat svarīgs jautājums ir par mammu profesionālos prasmju saglabāšanu,” stāsta Imants Parādnieks. \n\n  \n\nJautājums par bērna kopšanas pabalsta pagarināšanu jāskata kontekstā ar citiem saistītajiem jautājumiem, bet risinājums šim visam esot.\n\n> “No bērna 18 mēnešu līdz 3 gadu vecumam vecākiem vajadzētu nodrošināt četras brīvas iespējas, no kā izvēlēties. Pirmā opcija - mammai vai tētim maksāt par to, ka viņš ir kopā ar savu bērnu. Otrā opcija – ģimenē izvēlētu auklīti līdzfinansē pašvaldība. Trešā opcija – pašvaldība nodrošina bērnu ar vietu bērnudārza. Ceturtā – bērnam tiek nodrošināta apmaksāta vieta privātā bērnudārzā,” stāsta Imants Parādnieks. \n\n**Ieguvējs ne tikai bērns**\n\n  \n\nModelī, kad valsts atbalstītu mammas vai tēti, kas pamatā paši rūpētos par saviem bērniem līdz divu trīs gadu vecumam, netiktu mākslīgi radītas bērnudārzu rindas, kā tas notiek šobrīd.\n\n> “Tagad ģimenes, kas nav drošas, ka savu bērnu sūtīs uz bērnu dārzu, rindu tik un tā aizņem. Kad mamma atrakstās uz “kādu laiku”, bērnudārzā neiet ne viņas bērns, ne nākamais bērns rindā,” norāda Imants Parādnieks. \n\n“Ja valsts nāk pretī vecākiem, vecāki var godīgi pateikt, kad tiešām ir gatavi savu bērnu sūtīt uz bērnudārzu.”\n\n> “Tāpat, lai nākotnē valstij nebūtu jātērē liela nauda uz cilvēku somatisko traucējumu, atkarību ārstēšanu, būtu svarīgi valstiski paredzēt pakāpenisku bērnu iekļaušanu lielākās grupās ārpus ģimenes,” norāda Inta Zīle. \n\n“Būtu jādomā arī par tiem vecākiem, kas strādā maiņu darbu, būtu nepieciešams lielāks atbalsts uz nepilnu slodzi strādājošajiem vecākiem. Vērtīga varētu būt arī aktīvo senioru iesaiste. Tā būtu iespēja ietaupīt naudu uz veco ļaužu izmeklējumiem un kompensējamiem medikamentiem, jo šie cilvēki justos noderīgi, vairotos viņu dzīves prieks. Un bieži cilvēkiem pēc 60 gadiem ir viedums, ko tie var dot arī bērnam,” stāsta Inta Zīle. \n\n  \n\nBet būtiskākais un varbūt pat svarīgākais uzdevums, ar ko sākt, būtu ieviest likumu, kas paredz, ka grupiņās līdz trīs gadu vecumam ir ne vairāk kā 10-12 bērnu. \n\n  \n\n***\n\nKonsultē: Klaudija Hēla, Sertificēta fizioterapeite ar maģistra grādu, topošā Piklera pedagoģe; Inta Zīle, psihoterapeite, psihosomatiskās medicīnas speciāliste; Imants Parādnieks, Nacionālās apvienības Saeimas frakcijas deputāts.\n\n  \n\n_Šis materiāls ir oriģinālsaturs, tā pārpublicēšana bez atsaucēm nav atļauta._\n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Sajūtas un emocijas](https://www.izaugtmilestiba.lv/blog/categories/emocijas)",
    "category": "gaidibas",
    "categoryName": "Gaidības",
    "readTime": "6 min",
    "author": "Laura Bērziņa",
    "date": "2020-08-28",
    "published": true
  },
  {
    "title": "bernu_drosiba",
    "excerpt": "Source: https://www.izaugtmilestiba.lv/post/bernu_drosiba",
    "content": "# bernu_drosiba\n\n---\n\n# Bērnu traumatisms vasarā\n\n  * Izaugt Mīlestībā\n  * May 3, 2019\n  * 6 min read\n\nUpdated: Sep 25, 2019\n\nKonsultē: Bērnu klīniskās universitātes bērnu ķirurgs JĀNIS UPENIEKS**** un Valsts ugunsdzēsības un glābšanas dienesta pārstāve INTA PALKAVNIECE.\n\n**Bērnu traumatisms Latvijā ar katru gadu turpina pieaugt. Liela daļa bērnu traumas iegūst, kad tie netiek pieskatīti, tomēr tik pat liela daļa ir to, kas cietuši, esot blakus mammai vai tētim. “Vecākiem ir jādomā pāris soļi uz priekšu, jāmācās pašiem, kā rīkoties traumu gadījumos, un vienmēr jāatceras, ka vecākus bērns uzlūkos kā paraugus. Arī tad, ja drošības pasākumus neievēros ne mamma, ne tētis,” norāda bērnu ķirurgs Jānis Upenieks.**\n\n  \n\n**Siltā laika traumas**\n\n  \n\nKad no šķūņiem tiek vilkti ārā velosipēdi, batuti, grili, skeitbordi, ar šīm lietām saistīto traumu skaits maijā, jūnijā ir ievērojami lielāks kā citos gada mēnešos. “Iestājoties siltajam laikam, mūsu darba aktīvā sezona ir sākusies, un mēs to tiešām ļoti jūtam. Kritiskie periodi ir maija beigas, jūnija sākums, kad skolā tuvojas mācību gada beigas un bērni ir nocietušies pēc brīvības, un otrs trakums ir augusta izskaņa, kad bērni atgriežas no laukiem pilsētās un nereti aizmirst, ka satiksme te ir intensīvāka un svarīgi paskatīties pa labi un kreisi pirms šķērso ielu,” norāda bērnu ķirurgs. \n\n  \n\nNereti slimnīcā nonāk bērni, kas, braukuši ar velosipēdu un cietuši ceļu satiksmes negadījumos, tāpat ir bērni, ko sakoduši suņi, kas skrējuši velosipēdam pakaļ. Siltajā gadalaikā pieaug arī ar ūdens aktivitātēm saistīto traumu skaits. “Nemaz dziļu piemājas dīķi vai ūdenstilpni nevajag, lai mazs bērns, tajā ievēlies, noslīktu,” brīdina ārsts. Tam piekrīt arī Inta Palkavniece, norādot, ka, sākoties siltākam laikam, VUGD biežāk tiek saņemti izsaukumi par dažādiem negadījumiem tieši uz ūdens. Vasaras brīvlaikā bērniem ir daudz vairāk brīvā laika, lai dotos pastaigā pa mežu vai uz kādām pamestām ēkām, kas var beigties ar apmaldīšanos mežā,” stāsta VUGD pārstāve.\n\n  \n\nBet apdegumu traumas visbiežāk vasarā saistītas ar grilu, ugunskuru kurināšanu. “Karsts priekšmets izskatās līdzīgi kā auksts, tāpēc bērni nereti tos paķer un gūst apdegumus.” Tomēr par biežākajiem joprojām jāsauc ar sasitumiem un lūzumiem saistītās traumas.\n\n  \n\n**Traumas un bērnu vecums**\n\nIr traumas, kas vairāk raksturīgas maziem bērniem, un traumas, kas raksturīgas pārgalvīgiem pusaudžiem. Un ar “mazu bērnu” mums jāsaprot, ka arī cilvēkā, kas nupat iemācījies rāpot, ir potenciāls, lai gūtu traumu. “Pusotrgadīgs bērns savā pasaules izziņas attīstībā līdz ar galdautu var sev uzraut virsū kādu karstu dzērienu, zem izlietnes atrast notekcauruļu tīrīšanas pudeli un izdzert, var uzrāpties pa balkona margām un tām pārkrist pāri, var iekrist piemājas dīķī vai apdedzināties pie grila. Piemērus no pieredzes varētu saukt un saukt,” bērnu ķirurgs stāsta. “Bet pusaudži visbiežāk pēc palīdzības griežas pēc dažādu aktīvās izklaides veidu - bmx, motociklu, skeitbordu - neveiksmīgas pieredzes. Un tās ļoti bieži ir sitācijas, kurās, nerunājot par ceļu vai elkoņu sargu uzlikšanu, nav uzliktas ķiveres,” Jānis Upenieks norāda. Jāpiebilst, ka traumas seko modes tendencēm, un kamēr vēl katram otrajam Latvijas bērnam nav iegādāts hoverboards (skūteris – balansēšanas dēlis uz riteņiem), ar to saistītās traumas nav tik izplatītas, tomēr melnajā statistikā parādās arī pa kādam ar šo braucamlīdzekli saistītam gadījumam.\n\n  \n\n**Vecāki kā paraugs**\n\n“Vissāpīgāk ir vērot tās ģimenes, kas dodas izbraucienos ar velosipēdiem, - viens mazais krēsliņā ar ķiveri mammai, otrs – tētim. Bet paši vecāki brauc bez ķiverēm. Tas ir tikai laika jautājums, līdz bērns nodomās – ja tētis ķiveri nevelk, kāpēc tā būtu jāvelk man? Ej dillēs ar visu savu ķiveri!” norāda Jānis Upenieks. Jebkura bērna attīstība notiek caur vecākiem kā paraugu, to nedrīkst aizmirst! Un ar to arī vajadzētu sākt. Un tikai tad stāstīt, kādi ir drošības pasākumi, kādi ir pirmās palīdzības telefona numuri un kā rīkoties, ja cietis ir kāds blakus.\n\nVUGD pārstāvei no pieredzes diemžēl nākas secināt līdzīgi.. “Bērnu vecākiem un citiem pieaugušajiem jāņem vērā, ka bērni mācās no tā, kā rīkojas viņu vecāki un citi pieaugušie – ja viņi būs neapdomīgi un pārkāps drošības noteikumus, tad tā rīkosies arī bērni, jo domās, ka tas ir pareizi,” viņa stāsta, piebilstot, ka ik katru gadu tuvojoties vasaras brīvlaikam, VUGD aicina vecākiem ar bērniem pārrunāt tēmas, kas saistītas ar drošību vasarā un rīcību ārkārtas situācijās, lai atpūta brīvā dabā nepārvērstos traģēdijā, neciestu un neietu bojā bērni.\n\n  \n\n**Kā rīkoties?**\n\nMājas apstākļos varam tikt galā ar nelieliem nobrāzumiem, sasitumiem, - tad brūci varam apkopt paši. Virspusējus ādas nobrāzumus noskalo zem vēsa, tekoša ūdens, ādu drīkst mazgāt ar parastām ziepēm un nosusina. Nekādas ziedes uz bojātas ādas izmantot nedrīkst, jo tas var pasliktināt stāvokli. Ja ir aizdomas par nopietnākiem ievainojumiem, ir jāuzmeklē savs ģimenes ārsts. Brīvdienās, svētku dienās vai naktī – mājām tuvākā slimnīca. Un tikai smagās situācijās ir svarīgi saukt ātro palīdzību. “Liela daļa gadījumu, kas tiek klasificēti kā neatliekami un griežas pie mums neatliekamajā palīdzībā, ir hroniski un tālu no neatliekamiem,” norāda ārsts.\n\n  \n\n**Lapsenes pudelē**\n\nZinām, ka karstajā laikā bērniem pastiprināti jādzer ūdens. Un nereti, ka vecāki pagatavo ko saldāku, - novieto līdzās bērnu aktivitātes laukumam, un bērns var iedzert šķidrumā ielidojušu un noslīkušu lapseni. Ja tā iekodusi kaklā un bērns sāk smakt, jo dzēliens bijis tuvu elpceļiem, ir jāmeklē mediķu palīdzība. Un kamēr pēc izsaukuma ārsti tiek gaidīti, drīkst padzerties aukstu ūdeni ar ledus gabaliņiem, lai mazinātu tūsku.\n\n  \n\n**Suņu kodumi**\n\nTieši ģimenes mīluļi visbiežāk sakož bērnus ģimenē. Mazus bērns nekad vienus ar suni divatā atstāt nedrīkst. Ikvienu dzīvnieka kodumu ir jāparāda ārstam. Ne tādēļ, ka bojājums ir dziļš, bet tādēļ, ka ir jāsaņem vakcinācija pret trakumsērgu neatkarīgi no tā, vai dzīvnieks pret to ir bijis vakcinēts vai nē. Tas ir vienīgais veids, kā pasargāt sevi no šīs neārstējamas slimības ar letālu iznākumu.\n\n  \n\n**Ceļu satiksmes negadījumi**\n\nBērni var gūt smadzeņu satricinājumus un citas galvas traumas arī tad, ja vecāki brauc lēnām cauri veikala stāvlaukumas un nedaudz nobremzē. Ja bērns pēc galvas traumas zaudē samaņu vai atmiņu, tad noteikti ir jāmeklē ārsta palīdzība. Līdzīgi ir tad, ja pēc galvas traumas parādās galvassāpes, slikta dūša, vemšana, redzes traucējumi vai trokšņi ausīs – tās visas var būt galvas smadzeņu satricinājuma izpausmes.\n\n  \n\n**Sasitumi batutos**\n\nBatutu traumu galvenie iemesli - aizsargtīkla trūkums, kā rezultātā bērns izkrīt ārpus batuta, gūstot nopietnus savainojumus. Otrs iemesls – vecāki pieļauj daudzu bērnu vienlaicīgu atrašanos uz batuta, kā rezultātā rodas sadursmes un visbiežāk galvas traumas. Maziem bērniem smaguma centrs atrodas galvas rajonā, tādēļ viņš krīt tieši uz galvas. Ja batuts atrodas uz bruģa un tam nav aizsargtīkls – galvas traumas bieži ir ar neatgriezeniskām sekām.\n\n  \n\n**Nelaimes gadījumi uz ūdens**\n\nLai nenotiktu negadījumi uz ūdens, VUGD aicina uzsākt peldēšanas sezonu tikai tad, kad ūdens temperatūra ir sasniegusi vismaz +18 grādi. Peldēties ieteicams tikai oficiālajās peldvietās (par to liecina zīme “Peldēties atļauts”), vai, ja tuvumā nav šādu peldvietu, tad tādās peldvietās, kuru krasts ir lēzens, ar cietu pamatu, bez lielas straumes un atvariem. Pirms peldēšanās noteikti ir jāpārbauda ūdenstilpnes gultne, jo ziemas laikā tā var būt mainījusies un uz tās var atrasties dažādi priekšmeti. Nodarbojoties ar kādu no ūdens sporta veidiem vai vizinoties ar laivu, kuteri vai kādu citu peldlīdzekli, visiem obligāti jāvelk glābšanas vestes. Ja ir bijusi slīkšana, vai bērns atradies zem ūdens, ir jāatrādās ārstam, jo ir iespējama ūdens nokļūšana elpceļos.\n\n  \n\n**Norīti svešķermeņi**\n\nBērnu slimnīcas Endoskopijas dienestā ir aplūkojama kolekcija ar svešķermeņiem, kuri tiek izvilkti no bērnu barības vadiem, kuņģiem un elpceļiem. Visbīstamākā rotaļlieta ir magnētiskās bumbiņas, kuras savā starpā salīp zarnu traktā, radot neatgriezeniskus bojājumus. Lai gan tās tiek dēvētas par attīstošajām rotaļlietām, tomēr maziem bērniem tās ir ļoti bīstamas. Saplēsti rotaļlietu gabaliņi, monētas, rotaļlietu baterijas, mazas rotaslietas (sprādzes, krelles), piespraudes, korķīši, adatas, pogas, arī burkānu gabaliņi un citi objekti joprojām ir aktuāla Endoskopiju dienesta ikdiena. Tāpēc regulāri pārskatiet sava bērna mantu kasti, pārliecinies, ka tur neatrodas sīki objekti.\n\n  \n\nJa ir aizdomas, ka bērns ir norijis kādu svešķermeni, ir jādodas uz slimnīcu, kur bērnu izmeklēs ķirurgs, nepieciešamības gadījumā tiks veikta arī rentgena izmeklējums (ja norītais priekšmets būs redzams rentgenā, piemēram, metāliska monēta). Plastmasas priekšmetus rentgenā neredz, tādēļ šo izmeklējumu parasti neizdara. Ja svešķermenis ir kuņģī vai zarnās, tad parasti gaida, kamēr tas pametīs cilvēka organismu dabīgā ceļā. Ja tas ir iesprūdis barības vadā, vai potenciāli bīstams ķīmiskam apdegumam, piemēram baterija, ir jāveic endoskopija un šis priekšmets jāevakuē.\n\n  \n\n**Skaitļi un riteņbraukšana**\n\n _Avots: www.veseligsridzinieks.lv_\n\n  * Līdz **10** gadu vecumam pārvietoties ar velosipēdu satiksmē drīkst tikai pieaugušo pavadībā.\n\n  * No **7** gadu vecuma atļauts braukt ar velosipēdu pa ietvēm, velosipēdu ceļiem, brauktuvi vai ceļa nomali tikai pilngadīgas personas pavadībā.\n\n  * Bērnus līdz **7** gadu vecumam atļauts vest personām, kuras sasniegušas **18** gadu vecumu, ja velosipēdam iekārtoti papildu sēdekļi un droši kāpšļi bērna kāju atbalstam. Bērnam jābūt ar aizsprādzētu aizsargķiveri.\n\n  * Piedalīties satiksmē bez pieauguša cilvēka uzraudzības, bērni var no **10** gadiem, ja tie ir apguvuši ceļu satiksmes noteikumus un sekmīgi nokārtojuši Ceļu satiksmes drošības direkcijas eksāmenu, iegūstot velosipēda vadītāja apliecību.\n\n  * Līdz **12** gadiem, pārvietojoties ar velosipēdu obligāti ir jālieto aizsargķivere, vēlama – atstarojoša veste. \n\n  \n\n**VUGD atgādina -** Pieaugušajiem ir jāpārrunā ar bērniem rīcība situācijās, kad ir notikusi nelaime – jāpārrunā tas, kuros gadījumos ir jāzvana ugunsdzēsējiem glābējiem uz tālruni 112 un kāda informācija jāsniedz piezvanot, kā arī jāpārrunā iespējamā rīcība situācijās, kad ir notikusi nelaime, bet nav pieejams telefons, ka, tad ir jāmeklē tuvākais pieaugušais un jāizstāsta par notikušo. \n\n  \n\n***\n\n_\"Izaugt Mīlestībā\" materiālu pārpublicēšana atļauta tikai ar šīs platformas īpašnieku atļauju._\n\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Skaistums un sports](https://www.izaugtmilestiba.lv/blog/categories/labsajuta)\n  * [Vecāku un mazuļa veselība](https://www.izaugtmilestiba.lv/blog/categories/veseliba)",
    "category": "gaidibas",
    "categoryName": "Gaidības",
    "readTime": "6 min",
    "author": "Laura Bērziņa",
    "date": "2019-09-25",
    "published": true
  },
  {
    "title": "bukazins",
    "excerpt": "Source: https://www.izaugtmilestiba.lv/post/bukazins",
    "content": "# bukazins\n\n---\n\n# Izdevums \"Bērniņu gaidot\" atkal pārdošanā!\n\n  * Izaugt Mīlestībā\n  * Aug 31, 2020\n  * 2 min read\n\n  \n\n**Lielā pieprasījuma dēļ izdevniecība**[** _“Dienas Žurnāli”_**](https://ekiosks.lv/gramata/berninu-gaidot)**atkārtoti laidusi klajā pirmo žurnālgrāmatu no sērijas “Augt kopā”.**\n\n  \n\nIzdevumā atradīsiet vērtīgas atbildes uz jautājumiem par laiku no mazuļa plānošanas līdz sagaidīšanai! \n\n  \n\n**Gatavojamies kļūt par vecākiem:**\n\n  \n\n* Rūpes par veselību pirms mazuļa ieņemšanas;\n\n* Kad grūtniecība ilgstoši neiestājas. Savs mazulis arī pēc diagnozes “neauglība” noteikšanas\n\n* Cilmes šūnu spēks. Kad vērtīgi saglabāt savam mazulim cilmes šūnas no nabassaites;\n\n* Ģenētiskais mantojums: no paaudzes paaudzē. Gēnu pārmantojamība un ģenētiskie testi.\n\n  \n\n**Esmu gaidībās:**\n\n  \n\n* Gaidības soli pa solim. Mazuļa attīstība un mammas labsajūta;\n\n* Ko paredz likumdošana jaunajiem vecākiem. Zini savas tiesības!\n\n* Grūtnieces aprūpe soli pa solim. Vizītes, pārbaudes, analīzes gaidību laikā\n\n* Gestācijas diabēts grūtniecei. Rīcības plāns, ja diagnoze apstiprinoša\n\n* Asiņošana grūtniecības laikā. Kad par to satraukties?\n\n* Dzemdību datums un “pārstaigāšana”. Mazulim drošs pasaulē nākšanas laiks\n\n* Mums būs dvīņi. Vai tas nozīmē citādu gaidību laiku?\n\n  \n\n**Praktiskā gatavošanās:**\n\n  \n\n* Remontējam istabu mazulim. Ceļvedis bērnam drošu materiālu, mēbeļu un rotaļlietu izvēlē;\n\n* Meklējam drošu autokrēsliņu. Speciālistu ieteikumi\n\n* Pirmās preces mazulim. Kas tiešām nepieciešams jaundzimušajam?\n\n  \n\n**Emocionālā labsajūta:**\n\n  \n\n* Izaugt mīlestībā. Saruna ar bērnu ārstu, reanimatologu un domātāju Pēteri Kļavu;\n\n* Sarunas ar mazuli puncī. Mammas un mazuļa emocionālās saiknes stiprināšana;\n\n* Visas atbildes ir vecākos. Saruna ar psiholoģi un ģimenes psihoterapeiti Vitu Kalniņu;\n\n* Īstais laiks vēl vienam mazulim. Par bērnu vecuma starpību;\n\n* Grūtniecības līdzgaitnieki hormoni. Pārmaiņas sievietes organismā;\n\n* Izsāpēt zaudējumu līdz galam. Sāpes, kas jāizdzīvo.\n\n  \n\n**Dzemdības:**\n\n  \n\n* Atbalsta personas dzemdībās. Spēks ir atbalstā;\n\n* Vai izvēlēties līguma dzemdības? Ko paredz noslēgts līgums?\n\n* Kārtojam dzemdību somu. Tikai nepieciešamais!\n\n* Dzemdības ūdenī. Kā tās notiek?\n\n* Dzemdību sāpes. Kā tās atvieglot?\n\n* Laiks doties uz slimnīcu;\n\n* No ierašanās slimnīcā līdz mazuļa sagaidīšanai. Dzemdību gaita;\n\n* Pirmā stunda mazuļa dzīvē. Kāpēc to sauc par zelta stundu?\n\n* Pirmās trīs dienas slimnīcā. Kas sagaida mammu un mazuli?\n\n* Ķeizara bērniņš. Plānveida vai akūta operācija.\n\n  \n\n**Veselība un skaistums:**\n\n  \n\n* Treniņi grūtniecības laikā. Must have vai tabu?\n\n* Uztura bagātinātāji un vitamīni. Vai tiešām nepieciešami?\n\n* Mammai un mazulim vērtīga ēdienkarte. Ieteikumi un receptes;\n\n* Grūtniece un kosmētika. Padomi ādas kopšanā.\n\n  \n\n> Papildus saturisko vērtību izdevumam dod vairāku sabiedrībā zināmu vecāku pieredzes stāsti – \n\nsaruna ar bērnu ārstu Pēteri Kļavu, ģimenes psihoterapeiti Vitu Kalniņu, Latvijas televīzijas Programmu daļas direktori Janu Semjonovu, mūziķēm Martu Grigali un Adrianu Miglāni, bijušo tāllēcēju, Eiropas čempioni Inetu Radeviču, Latvijas televīzijas ziņu moderatori Lauru Vondu, _YouTube_ un _Instagram_ zināmo personību Ritu Gorovecu – Butēvicu, deju skolas “Baleta klase” veidotāju Ievu Irmeju un citi! Tāpat lasāma atziņām bagāta četru foršu tētu saruna – mūziķi Jānis Holšteins Upmanis, Jānis Šipkēvics, mācītājs Ivars Jēkabsons un radio SWH ētera personība Kaspars Breidaks diskutē par tēva lomu mūsdienās.\n\n  \n\nPārdošanā izdevums preses tirdzniecības vietās visā Latvijā būs meklējams trīs mēnešus. Pēc tam to iegādāties varēs [_www.ekiosks.lv_](https://ekiosks.lv/gramata/berninu-gaidot)\n\n  \n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Praktiskā gatavošanās](https://www.izaugtmilestiba.lv/blog/categories/gatavosanas)",
    "category": "gaidibas",
    "categoryName": "Gaidības",
    "readTime": "2 min",
    "author": "Laura Bērziņa",
    "date": "2020-08-31",
    "published": true
  },
  {
    "title": "dace_helmane",
    "excerpt": "Source: https://www.izaugtmilestiba.lv/post/dace_helmane",
    "content": "# dace_helmane\n\n---\n\n# Būt atvērtam dzīvei\n\n  * Izaugt Mīlestībā\n  * Aug 3, 2020\n  * 8 min read\n\n**DACE HELMANE ir mamma četriem bērniem - Krišjānim (14), Martai (7), Otīlijai (4) un Albertīnei (1,5 gadi). Viņa ir traki šiverīga dāma mirdzošām acīm, kas dzīvi mīlēt ir mācījusies. Un vēl Dace ir ļoti drosmīga, jo vienmēr izvēlējusies ceļu, kuru iet aicinājusi viņas sirds. Arī tad, ja vienkāršāk būtu atstāt visu pa vecam.**\n\n  \n\nFoto: Ģirts Raģelis\n\n _Nereti samulstu, kad sarunas ievadā jāapraksta ģimene, zinot, ka ir gaidīti vai pasaulē sagaidīti vairāk bērniņi par tiem, kas šobrīd ir ar šo ģimeni kopā. Dacei un viņas vīram Uvim ir divi eņģeļu bērniņi. Vienmēr šķiet mazliet negodīgi ko tādu stāstos izlaist.. Jā, nāve šķiet biedējoša tēma. Jo sāpīga, nezināma, nesaprotama. Un tomēr šajā sarunā apjautu, ka arī tad, kad ejam cauri dzīves tumšākajām naktīm – tumsas nav, ir tikai maz gaismas._\n\n  \n\n**Zinu, ka mums sarunai ir limitēts laiks, jo šodien Tev vēl daudz darāmā. Pie kādiem projektiem šajā laikā strādā?**\n\n  \n\nIkdienā esmu Korporatīvās ilgtspējas un atbildības institūta vadītāja, bet, sākoties pandēmijai, īstenoju sen lolotu projektu – sarunu ciklu [_“Cilvēks kā cilvēks”_](https://www.youtube.com/channel/UCVWDVFyX7kBAADViv9aDG-g) , kura ietvaros gribu palīdzēt citiem mazināt savus stereotipus un aizspriedumus un iepazīt fantastiskas personības. Man reizēm ir skumji, ka Latvijā neizmantojam visu mūsu cilvēku potenciālu, turklāt es gribu, lai mūsu bērni izaug atvērtā sabiedrībā, kur viņi netiks vērtēti pēc dzimuma, seksuālās orientācijas vai veselības stāvokļa.\n\n  \n\n  \n\n**Kad cilvēki Tev jautā, ko īsti nozīmē Tavs amats, ko Tu viņiem atbildi?**\n\n  \n\nEs bērnībā ļoti vēlējos kļūt par skolotāju. Man šķiet, ka katram cilvēkam vajadzētu atcerēties, ar ko viņš gribēja nodarboties, kad bija bērns, jo, manuprāt, tas vislabāk norāda uz to, ar ko dzīvē tiešām vajag nodarboties. Savā ziņā esmu skolotāja, tikai nemācu bērnus, bet uzņēmumus par to, kā darboties atbildīgi un kāpēc šāda rīcība palīdz uzņēmumam būt veiksmīgākam.\n\n  \n\n**Zinu, ka šobrīd Albertīnei ir auklīte. Vai Tev vienmēr ir palīdzējušas aukles?**\n\n  \n\nNē, lielākoties es pati esmu centusies tikt galā, bet lielu atbalstu vienmēr ir sniegusi ģimene – mana mamma, vīra tante un māsa.\n\n  \n\n**Ar vīru Uvi jums ir četri bērni, lai gan ģimene ir krietni plašāka.**\n\n  \n\nJā, mēs ar vīru esam pat izdomājuši sarežģītu matemātikas uzdevumu par mūsu ģimeni, sakot – vīram ir pieci bērni, man ir četri, bet kopā mums ir seši. Mums ģimenes jēdziens ir plašāks, kā esam raduši sabiedrībā domāt. Arī strādājot ar uzņēmumiem, jūtu, ka ģimene kā koncepts tiek saistīta ar bērniem. Man šķiet, ka tas tā nebūt nav.\n\n  \n\nPar mūsu ģimeni runājot, robežas novilkt ir grūti. Kur tā sākas, kur beidzas.. Kad iepazinos ar pirmā bērna Krišjāņa tēti, viņam jau bija trīs bērni, kuri tolaik jau bija pusaudži. Tagad, kad viņiem ir 30, rīkojam spēļu vakarus, daudz laika pavadām kopā ar viņu otrajām pusītēm. Man šķiet, ka asins radniecība nav svarīga, lai cilvēks tiktu iekļauts ģimenē. Tāpat reizēm asins radinieks var būt ļoti, ļoti tāls.\n\n  \n\n**Vai Tu esi augusi daudzbērnu ģimenē?**\n\n  \n\nNē, man ir tikai viens jaunāks brālis.\n\n**Tad šī kuplās saimes sajūta no bērnības nenāk..**\n\n  \n\nEs biju vecākā no mazbērniem, tāpēc man par viņiem visiem vajadzēja rūpēties. Mani četros gados atstāja ar gadu vecu brāli. Tīņu vecumā visiem teicu: “Man vispār nekad nebūs bērnu.” Visa tā auklēšana bija mani tā nokaitinājusi! Atceros, ka savā kladē biju ierakstījusi kādu frāzi no žurnāla – “Es nebūšu vista perētāja, varbūt tāds taurenis, kas palido, palido un nomirst.” Tagad es ar četriem bērniem domāju, cik tālu no patiesības tas tomēr ir. Neesmu vista perētāja, nekad neesmu bijusi tāda mammu mamma, bet bērni man ir vesels pulciņš.\n\n  \n\n**Mammu mamma. Kāda tā ir?**\n\n  \n\nSieviete, kas pazudusi bērnos. Kas pēc dzemdībām publicē tikai apgarotas fotogrāfijas, sieviete, kas no mammas lomas neizkāpj. Man ar bērniem ir līdzvērtīgas attiecības. Zinu, ka smilšu kūkas cept smilšu kastē es nevaru. Bet mēs cepam virtuvē īstas kūkas.\n\n  \n\n**Kādā vecumā bija Krišjānis, kad izšķīrāties ar dēla tēti?**\n\n  \n\nViņam bija gandrīz divi gadi. Jau dzīvoju kopā ar Uvi, kad Krišjānis vakarā pēc bērnudārza mājās man teica: “Es jau dārziņā stāstīju, ka jūs ar tēti izšķīrāties, jo visu laiku strīdējāties.” Biju šokā, jo mēs nekad nestrīdējāmies. Zvanīju Krišjāņa tētim, abi nesapratām, kāpēc bērnam tāds priekšstats. Beigās izrādījās, ka bērnudārzā citi bērni ir dalījušies savā pieredzē, un mūsu dēls ir izdarījis līdzīgus secinājumus. \n\n  \n\n**Kāpēc pieņēmāt lēmumu šķirties?**\n\n  \n\nSvarīgi būt godīgam pret sevi un otru. Man apkārt ir daudz pāru, kas velk garumā, atsaucas uz bērniem, nespēj godīgi uz savām attiecībām paskatīties. \n\n> Es tiešām ticu, ka bērnam būt vidē, kur mīlestības enerģijas nav, ir ļoti grūti. Tolaik es sev jautāju – vai es tiešām vēlos, lai bērni uzaug, redzot šādu attiecību modeli? \n\nLikās, ka attiecības ir sevi izsmēlušas. Tas bija mans lēmums, un, protams, ka tas sāpēja. Zaudējums vienmēr sāp.\n\n  \n\nPirms vēl satiku Uvi, sapratu, ka ir ļoti svarīgi, lai pārī abus cilvēkus vienotu kopīgas vērtības. Ar Krišjāņa tēti mums joprojām ir ļoti interesantas sarunas, bet pamatlietās katrs esam no savas pasaules. Un otru mēs mainīt nevaram. Ar Uvi sapratām, ka esam uz viena viļņa – laulība, ģimene, ģimeņu kopā būšanu pasākumi – tas viss bija svarīgi mums abiem.\n\nKad man bija tā krustceļu sajūta, Krišjānim bija 18 mēneši. Sapratu, ka šajās attiecībās nevaru palikt, bet nevaru saņemties un aiziet, jo bērniņš vēl ir tik mazs. Tad pirmo reizi dzīvē aizdevos pie astroloģes. Man ļoti patika, kā viņa teica: “Tu vari palikt, bet tad rēķinies, ka izaugsmes šajās attiecībās tev kā personībai nebūs”. Zvaigznes jau nepieņems lēmumu! Mani tik spēcīgi ietekmēja doma par samierināšanos un remdenas dzīves dzīvošanu, ka saliku somas un aizgāju.\n\n  \n\n**Kā jūs iepazināties ar Uvi?**\n\n  \n\nJau labu laiku dzīvoju savā jaunajā mājvietā. Man šķiet ļoti svarīgi iepriekšējās attiecības noslēgt pirms tiek uzsākts kaut kas jauns. Es citādāk nemaz neprotu. Varbūt tāpēc tagad man ar pirmo dzīvesbiedru ir ļoti labas attiecības, jo izpalika aizvainojumi. Arī Uvis ar Krišjāņa tēti labi saprotas, jo nebija nekādu pārpratumu un krāpšanu.\n\n  \n\nBet Uvi es satiku, kad vēl strādāju Latvijas Basketbola Savienībā. Sākumā bijām draugi, iepazinām viens otru bez slavenajiem tauriņiem. Pirms romantikas bija cieņa. Uvis tolaik vēl nebija oficiāli šķīries, bet dzīvoja atsevišķi, jo gāja cauri šim procesam. Viņa gadījumā lēmuma pieņēmēja bija sieva. Viņam tas nebija emocionāli viegls laiks. Kad sākām dzīvot kopā, Uvim bija tukša tikko uzcelta māja, nebija pat krāsns – tikai mikroviļņu krāsns un mazs ledusskapītis. Šajā laikā mums ir izdevies radīt ģimenes māju.\n\n  \n\n**Kā Uvis un Krišjānis sapratās?**\n\n  \n\nPirms iepazinos ar Uvi, nolēmu sev noformulēt, kādu vīrieti sev līdzās vēlos. Ļoti konkrēti. Un viena no lietām, ko vēlējos, lai Krišjānim ir labas attiecības ar šo vīrieti. Tolaik Krišjānim bija trīs gadi, jau tāpat gana sarežģīts vecums. Daudzas sievietes pieļauj kļūdu, nostājoties bērna pusē. Uvis baidījās iesaistīties, jo nezināja, cik tālu viņš drīkst iet, lai audzinātu, lai ko teiktu.. Man savukārt jau bija pieredze ar Krišjāņa brāļiem. Tad Uvim stāstīju, ka toreiz ieņēmu stingru pozīciju – ja es te esmu, mēs ievērosim noteikumus, lai visiem te ir labi. Tas mainīja attiecības visiem. Un tieši tāpat bija arī Uvim. Kad viņš pateica “arī man te ir kaut kāda loma”, attiecības uzlabojās, jo robežas taču dod drošības sajūtu. Tagad Krišjānim ir 14 gadi, ik pa laikam viņam visi ir stulbi un idioti, bet kopumā Uvim ar Krišjāni ir lieliskas attiecības.\n\n  \n\n**Minēji, ka šķiršanās laikā biji aizgājusi pie astroloģes..**\n\n  \n\nJā, tolaik es sevi ļoti meklēju. Sāku arī savas dzimtas pētīšanu. Vienmēr klātesoša man bija arī kristietība, divas reizes biju arī pie Ragaciema Agneses. Atceros, ka toreiz, kad viņa ienāca pieņemšanas telpā, viņa noteica: “Redzu, ka jūs ar sevi jau esat pastrādājusi”. Mums bija ļoti interesanta saruna, jo tad jau biju izpētījusi savu dzimtu. Man viņai bija daudz jautājumu par saviem radu rakstiem, jo mans tētis nomira, kad man bija mēnesis, tētim vecāki bija šķīrušies, līdz ar to es neko nezināju par sava tēva pusi. Tad izrādījās, ka enerģētiski esmu ciešāk saistīta tieši ar tēva puses sievietēm. Visas dzimtas sievietes no tēva puses līdz pat 18.gadsimtam, cik jau nu apzināju, ir bijušas otrās sievas saviem vīriem, tāpat kā es saviem abiem vīriem. Iedomājies! Jautāju Ragaciema Agnesei, kāpēc tā, un viņa teica: “ Jums visām iekšējā sajūta neatbilda tam, kādā vidē bijāt.” No sērijas – kalējs Jānis ir ļoti jauks cilvēks, bet gribas arī parunāt. Statuss neļāva precēties ar saimnieku, bet sajūtas neļāva palikt tur, kur viņas bija.\n\n  \n\nPētīt savas saknes ir ļoti interesanti! Joprojām, kad man ir grūti, iedomājos par savu vecvecmammu Alīdu Johanu, kura bija dzimusi gadsimta sākumā, precējusies ar 17 gadus vecāku vīrieti, kam bija pieci bērni no pirmās laulības, kopā pasaulē nāca vēl četri bērni. Savos grūtajos brīžos domāju par viņas spēku – viņai bija saimniecība, vīrs, kurš ātri palika uz gultas, deviņi bērni, un viņai nebija trauku mašīnas, veļasmasīšnas..\n\n  \n\n**Dūlas, PEP mammas, sociālais atbalsts, krīzes tālruņa..**\n\n  \n\n_(Smejamies.)_ Jā, nekā no tā. \n\n> Kad pētīju savas saknes, sapratu, ka manai vecvecmammai pietrūka kādas ļoti būtiskas lietas – viņai nebija laika savus bērnus mīlēt. \n\nEs nekad tā arī nesatiku savu vectēvu, jo viņš par mani neinteresējās, bet es runāju ar viņa sievu pēc vectēva nāves, kas teica: “Viņa mammai nekad nebija saviem dēliem laika.” Šo es mēģinu ikdienā paturēt prātā. Kad jūtu, ka pārāk daudz strādāju, kad zūd līdzsvars, es sev atgādinu, ka esmu atbildīga, lai to neturpinātu.\n\n**Vai Tu joprojām konsultējies ar astrologu pirms nopietnu lēmumu pieņemšanas?**\n\n  \n\nNē, tas laiks ir beidzies. Bet arī tad, kad devos pie kāda speciālista, piegāju tam ļoti kritiski, ar skaidru jautājumu, skaidru mērķi, ne intereses pēc. Es nejautāju “kāds ir mans dzīves uzdevums”. \n\n> Tā pa īstam uz sevi spogulī es paskatījos, kad īsi pirms dzemdībām mums ar Uvi nomira dēliņš un man pēc laika konstatēja priekšvēža izmaiņas. Es sapratu, ka nedzīvoju savu dzīvi.\n\nBiju kristīga sieviete, kas vispār nebija mans virziens. Es beidzot sev godīgi un skaļi atzinu, ka man patīk pelnīt, just naudas enerģiju. Pieteicos mācībām, kolēģiem pateicu, ka esmu gatava strādāt par pasniedzēju, un tieši tad visi projekti veiksmīgi iegriezās! Iznīcināju visas tā laika bildes, nespēju uz sevi paskatīties. \n\n  \n\nTas bija laiks starp mūsu ar Uvi divām meitām, trīs gadi lielā apjukumā par sevi un pasauli.\n\n> Man bija 33 gadi, kad skaidri sapratu – mēs lūdzam dievu mainīt situāciju, nesaprotot, ka dievs dod situāciju, lai mainītu mūs.\n\n  \n\n**Neliekuļošu, sakot, ka zinu, kā jūtas sieviete, kas zaudējusi bērniņu. Varu tikai nojaust, cik milzīgas sāpes tās ir.**\n\n  \n\nPirmo reizi tas notika pirms pašām dzemdībām. Pārdzīvoja visa lielā ģimene. Meitai Martai savos trīs gados sākās neirodermatīts, Krišjānim bija emocionāli smagi. Kad nosūtījām saviem tuvajiem cilvēkiem ziņu, lūdzām mūs nežēlot. Teicām, ka paši esam visu sapratuši, un tā arī bija. Savi secinājumi pie mums atnāca, tāpēc nebija dusmu un citu vainošanas. Aizvainojums vispār man šķiet ļoti destruktīva reakcija, esmu iemācījusies sevī aizvainojumus nenēsāt. Es ikdienā redzu, cik destrutīvas attiecības veido, piemēram, vecāki ar saviem bērniem, kas tur ļaunu prātu, aizvainojumu uz saviem vecākiem.\n\n  \n\n**Teici – pirmā reize..**\n\n  \n\nJā, īsi pēc šī notikuma es atkal paliku stāvoklī un piedzima mūsu otrā meita Otīlija, tomēr vēl pēc dažiem gadiem ceturtajā mēnesī pazaudējām bērniņu otro reizi. Nezinu, kā tas nākas, bet tieši otrā reize man bija emocionāli smagāka. \n\n> Kad dzemdības ir piedzīvotas, kad bērniņš ir apglabāts, iestājās tāda pabeigtības sajūta. Bet otrajā reizē šīs sajūtas nebija, it nekas nenoslēdzās. Un jā, es netiku ar šo situāciju galā. \n\nĪsi pēc tam pieteicās Albertīne, un pēc meitiņas piedzimšanas man sākās pēcdzemdību depresija. Es zināju šīs depresīvās sajūtas no pusaudžu gadiem. Es tās atpazinu, un varu teikt, ka mani izglāba ikdienas darbi – vīrs strādāja Lietuvā, mamma tolaik saslima ar plaušu karsoni, arī vīra mamma saslima, un man bija jātiek galā pašai.\n\nFoto: Ģirts Raģelis\n\n**Pastāsti, kā būt līdzās mammai, kas ir piedzīvojusi ko šādu?**\n\n  \n\nVismuļķīgāk ir teikt – es zinu, kā tu jūties, jo to nevar iztēloties. Pēc Albertīnes teicu Uvim, ka vairāk bērniem laikam neesmu vairs gatava. Man pēc visa notikušā paziņa teica, ka arī viņai ir bijusi šāda sāpīga pieredze, bet tas, ko viņa nožēlo, ka atstāja bērniņu Dzemdību namā un nav šo visu noslēgusi, lai izsērotu un dotos tālāk.\n\n  \n\n**Par tētiem mēs runājam maz, bet arī viņi sēro šādās situācijās. Kā Uvim tolaik klājās?**\n\n  \n\nMan šķiet, ka tolaik bijām īpaši tuvi. Viņš ļoti, ļoti pārdzīvoja. Tolaik viņš strādāja Liepājā, mēs abi kopā braucām uz Liepāju dzīvot, lai viņš nepaliek viens. Man bija ļoti svarīgi izsērot šo kopā. Uvis bija un ir tik ļoti atbalstošs, ka ne brīdi nevarēju viņā vilties. Pieļauju, ka mazākā laikā vīrietim to saprast ir grūtāk. Mūsu gadījumā zaudējums bija milzīgs abiem. Ja pāris tiek šim cauri kopā, tas ir milzīgs resurss pārim nākotnē.\n\n> Zini, tas ir prātam nesaprotams paradokss – kad esam atvērti mīlestībai, esam atvērti arī sāpēm. Nevar izvēlēties piedzīvto vienu, neizvēloties otru.\n\n**Sarunas sākumā teici, ka nu jau dzīvojat lielajā ģimenes mājā, kas, Tev ienākot, bija pavisam tukša. Kā jums tur klājas?**\n\n  \n\nEsam šeit jau 11 gadus, un lai gan māja atrodas Pierīgā, Krišjānis skolā kādreiz stāstīja, ka dzīvojam mežā. Laikam tieši meža tuvumu un lielo pagalmu novērtēju visvairāk, īpaši, pēdējos mēnešos, kad iespējas iziet ārpus mājas būtiski saruka. Man ir svarīgi uzņemt ciemiņus un veidot māju par vietu, kur visiem pulcēties, turklāt ne tikai jubilejās vai Ziemassvētkos, bet bez īpaša iemesla. \n\n  \n\nLai gan no laukiem uz Rīgu pārcēlos jau 15 gados, sākot mācības Franču licejā, un ilgi teicu, ka nekad vairs negribu dzīvi laukos, tieši šobrīd kopīgi ar vīru atjaunojam arī tēva māju un plānojam, kā ilgtspējīgi apsaimniekot 30 hektārus zemes.\n\n  \n\nTe esam laimīgi. Kaut arī joprojām ik pa laikam piedzīvojam savus attiecību izaicinājumus. Bet tad atsaucu sev prātā vērtības, kāpēc izvēlējos šo partneri, kāpēc esam kopā, kas mums kā ģimenei ir būtiski. Atceros sākumpunktu, tieši tāpēc es vienmēr saku, cik ļoti svarīgi ir pamati, uz kā kaut ko būvējam. Vai tās būtu attiecības, vai māja.\n\n  \n\n***\n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Vecāki](https://www.izaugtmilestiba.lv/blog/categories/vecāki)",
    "category": "2-3-gadi",
    "categoryName": "2.-3. gadi",
    "readTime": "8 min",
    "author": "Laura Bērziņa",
    "date": "2020-08-03",
    "published": true
  },
  {
    "title": "danagulbe",
    "excerpt": "Source: https://www.izaugtmilestiba.lv/post/danagulbe",
    "content": "# danagulbe\n\n---\n\n# Šis ir cits laiks\n\n  * Izaugt Mīlestībā\n  * Oct 22, 2023\n  * 12 min read\n\nUpdated: Oct 23, 2023\n\n**Danas Gulbes vārds var asociēties katram ar mazliet ko citu. Kāds viņu sauks par bērnudārza audzinātāju un grāmatas “Kas notiek bērnudārzā?” autori. Kāds viņu atcerēsies no TV3 raidījuma “Dana ar kasti”, šovu \"Restarts\" un saistīs ar grāmatu “Sakārto māju, sakārto prātu”. Viņa organizē seminārus, vada online kursus un slēgtajā grupā dalās iedvesmojošās un praktiski noderīgās lekcijās. Un tāpat viņa ir sieva un divu bērnu mamma - Jēkabam (7 gadi) un mazajai Almiņai (3 mēneši).**\n\n  \n\n_Kad aicināju Danu uz interviju, pat nenojautu, ka 28. sarunas minūtē es izplūdīšu asarās un raudāšu arī tad, kad kafejnīcā pēc laika šifrēšu un rakstiskā formā “likšu sarunu kopā”. Tik daudz līdzību sadzirdēju! Man tikai vēl nepieciešams laiks iekšējā miera un pamata sajūtas stiprināšanai par to, ka gaidības un pēcdzemdību periods nav lielo profesionālo projektu, sevis pierādīšanas un ballīšu laiks. Šis ir cits laiks. Citādi skaists un īpašs._\n\n  \n\n**Ar kādām sajūtām jūsmājās atnācis šis rudens?**\n\nPēc darbīgas vasaras esam sagaidījuši brīnišķīgu rudeni. Pēc Almiņas piedzimšanas, dzīvojāmies visi kopā mājās, dēls uz dārziņu negāja, tagad ir atsācies skolas ritms. Rudens ir foršš, Almiņa ir superbēbītis - tik mierīga! Kaut kad savā _Instagram_ profilā minēju, ka neesmu tik iedomīga, lai teiktu, ka tas ir mans nopelns. Domāju, ka liela nozīme ir tam, ka man bija mājdzemdības un pēcdzemdību periodu tiešām pavadīju mājās. Tas man bija ļoti svarīgi. Guvu mieru, paļāvību, jo bija maz blakus viedokļu, kas bieži nosit mammām intuīciju. Nesaku, ka esmu atklājusi perfekto formulu un visām sievietēm vajag piedzīvot mājdzemdības. Tas derēja man.\n\n  \n\n**Pirmais dēliņš arī piedzima mājās?**\n\nNē, Jēkabs piedzima Rīgas Dzemdību namā. Nevaru teikt, ka piedzīvoju traumatisku pieredzi, bet šoreiz citādāk skatījos uz teicienu “mammai dzemdībās jājūtas droši”. Bez šīs izjūtas dzemdību procesā neizdalās tik svarīgais oksitocīns. Katrai mammai šis “droši” ir kas cits - kādai blakus vajag operācijas zāli un ārstu komandu. Man tas drošības sajūtu neiedod. Man vajag manus palagus, manu kafijas krūzi, dušu, manu vidi. Jau pirms septiņiem gadiem sapratu, ka slimnīcas vide manī drošības sajūtu nevairo. Zināju, ka otrs bērns dzims mājās. \n\n  \n\n**Tagad esi jau atpakaļ darbos?**\n\nPirmos mēnešus bēbītis man ir kā pielipis, un esmu metra rādiusā un pieejama meitiņai visu laiku. Vēl neesmu nekur gājusi, neesam izmantojuši ne pudelīti, ne knupi. Jā, vīrs ir fiziski visu laiku līdzās, un es lēnām darbojos arī savos projektos, tomēr man pagaidām visu apvienot nav apgūtinoši, jo neesmu sev uzlikusi kā pienākumu spēt kaut ko tagad obligāti izdarīt. Mans darbs ir būt blakus Almai, nekas cits. Protams, arī vecākais dēls prasa uzmanību, jāatrod brīdis pabūt arī ar viņu.\n\n  \n\nJaunu kursu veidošanai šobrīd sevī resursus neredzu, bet man ir kāds sapnis, ko gribas realizēt - radīt koučinga programmu mammām - laikam, kad sieviete pēc dekrēta plāno atgiezties darbā. Būšana ar mazo ir fantastiska iespēja pilnībā restartēties un no jauna sev uzdot jautājumus - kas es esmu, ko es gribu, kas man ir svarīgi, vai vēlos turpināt to pašu profesionālo ceļu un kāpēc? Atgriežoties no dekrēta, sievietei blakus ir arī bēbītis, kas prasa uzmanību, tāpēc klasiskās koučinga programmas bieži vien neder, jo nav fiziski laika paveikt visus paredzētos uzdevumus. Man gribas uztaisīt programmu, kas īpaši pielāgota jaunajām mammām.\n\n  \n\nJa par darbiem, tad visvairāk šobrīd manu laiku prasa [_slēgtā grupa_](https://dana-ar-kasti.thinkific.com/courses/slegta-grupa-dana-ar-kasti) _,_ kur katru mēnesi veidoju jaunu lekciju. Oktobra tēma būs “Neērtas sarunas ar bērniem” - šajā gadījumā ļoti noder mana kā bērnudārza audzinātājas pieredze. Ir daudz jautājumu, uz kuriem mums kā mammām un tētim ir grūti atbildēt, bet bērniem tas interesē. Jēkabs ļoti gribēja piedalīties Almiņas dzemdībās, bet viņš gan tajā brīdī nebija mājās. Viņš ļoti labi zināja, kā tas notiek, kā bērns nāk pasaulē, kā izskatās dzemde. \n\n> Es ticu, ka bērnam nedabiski vai bailīgi liekas tikai tas, ko vecāki pasniedziedzam kā dīvainu. Tas ir absolūti atkarīgs no vecāku attieksmes. Ja vecāki kautrējas, slēpjas vai mulst, bērns uztvers kailumu vai asinis kā kaut kas dīvainu.\n\n  \n\n**Es piekrītu. Tie esam mēs, kas uztaisa ķermeni bērna acīs par tabu, mēs dodam bērnam priekšstatus par seksualitāti, paši bieži jaucoties jēdzienos “sekss”, “dzimumakts”, “seksualitāte”..**\n\nKad bērni atrod paketes vai tamponus, ko mamma dara - slēpj un saka “liekam to nost, kur tu lien” vai atbilstoši vecumam par to pastāsta. Pēcdzemdību laikā Jēkabs diezgan daudz redzēja, jo atbrauca mājās trīs stundas pēc Almiņas piedzimšanas. Tajā brīdī staigāju pa māju pieaugušo autiņbiksēs, no krūtīm tecēja piens, bet man pat drusciņ nebija sajūtas, ka šādi dēlā kaut ko notraumēšu. Man šķiet, ka tas ir skaisti, - tu redzi, kāds brīnums ir cilvēka ķermenis!\n\n  \n\n**Vai ar dēlu runājāt ne tikai par māsiņas piedzimšanas procesu, bet arī to, kā tas būs, kad mājās būs bēbītis?**\n\nSapratu, ka pat nemēģināšu radīt ilūziju, ka nekas nemainīsies. Vecāki bieži saka: “Viss būs tāpat, darīsim kopā visu to pašu.” Man tas nešķiet pareizi, jo tā nav taisnība - mainās pilnīgi viss. Kad šobrīd Jēkabs ir dusmīgs, es saku: “Jā, mums visiem dzīve ir mainījusies, un tam ir vajadzīgs laiks.” Turpinām teikt, ka bērnu mīlam, bet praktiski taču tik daudz kas mainās! Ja agrāk dēlu liku gulēt katru otro dienu, tagad tā ir viena reize nedēļā, pārējos vakarus to dara tētis. Tas ir paskaidrots, un jaunā kārtība visiem ir lēnām jāiemācās pieņemt.\n\n  \n\nLīdzīgi ar partnerattiecībām. Ar pirmo bērnu kā es, tā mans vīrs un mēs abi kopā pēc iespējas ilgāk vēlējāmies uzturēt ilūziju, ka nekas jau tik ļoti nav mainījies. Ja šo spēli pārī spēlē abi, tad problēmas ir neizbēgamas, jo vīrietim tas fiziski ir iespējams, bet sievietei nav. Rodas liela nesakitība, kad partneris turpina savu ierasto dzīvi, it kā nekas nebūtu noticis, kamēr es ar bērnu sēžu mājās. Ar otro mazuli mūsu gadījumā tas vairs tā nav, jo šoreiz šī tēma ir izrunāta. Tāpat esmu sapratusi, ka bērns nekādā veidā nedrīkst kalpot kā mēģinājums attiecības saglābt vai uzlabot, jo visas problēmas, kas ir pirms bērna, būs arī pēc bērna - un dubultā. Tikai tad uz spēles likta jau ne vien divu attiecības, bet visa ģimene.\n\n  \n\n**Vai jums šobrīd jau ir izveidojusies kāda ikdienas rutīna?**\n\nPirms dzemdībām sev pateicu, ka pirmie trīs mēneši būs manas grūtniecības turpinājums, un noliku malā visas ekspektācijas pret sevi. Tas man ļoti palīdz. Pamostos no rīta un nezinu, kāda mums šī diena būs, pagaidām sekoju tikai tam, ko saka bēbītis. Tiekos tikai ar cilvēkiem, kas spēj pieņemt, ka mani plāni pēdējā mirklī var mainīties - tāpēc arī piekritu mūsu sarunai, jo tu biji ar mieru uz šiem noteikumiem. Man pagaidām nav ilūziju attiecībā par ritmu starp mani un Almu. Un ja šķiet, ka tikko esi kaut ko atklājis, piemēram, ka, ieliekot vanniņā, meita labāk aizmieg, kā likums, ka tas darbojas tikai vienu reizi. _(Smejas.)_ Dēlam ir skola, jā, tas prasa grafiku, bet citādi - mēs plūstam. \n\n> Es sev neuzdodu jautājumus, kāpēc viņa raud, ko es ne tā izdarīju, vai ko es ne tādu apēdu? Es vairs nemēģinu meklēt savu vainu. \n\nMan ļoti gribētos, ka visas mammas ieraudzītu, cik daudzām muļķībām mēs noticam. Mēs sevi vainojam, un veidojas tāds apburtais loks. Tomēr bērni raud, tā notiek un tā patiešām var nebūt mammas vaina. Normālā situācijā, piemēram, mammas ēdienkarte neietekmē mazuļa raudāšanu, ja nu vienīgi nav stāsts par kādām alerģijām. Ar pirmo bērnu es tā nespēju - ja dēls raudāja, tad gan jau tāpēc, ka bijām ciemos, jo apēdu šokolādi, jo pati esmu nemierīga…\n\n  \n\nLīdzīgi par mājas tīrīšanu - ar Jēkabu un arī tagad jūtu, ka mani nomierina un man patīk kārtot māju. Tajā pašā laikā es varu pilnīgi mierīgi barot meitiņu, redzot gan to veļas kaudzi, gan nomestos lādētājus, istabā atstātās krūzes un par to absolūti nesatraukties. Ar Jēkabu bija citādi - ātri pabaroju dēlu, noliku viņu gultiņā un tad skrēju krāmēt māju. Ar Almiņu es mierīgi stundu pagaidu, kad viņa man rokās izgulēsies, tad vakarā kādā brīdī istabu savācu.\n\n**Ar katru nākamo bēbīti paliekam gudrākas?**\n\nDaļēji tam var piekrist, bet zinu vairākas mammas, kurām ar pirmo bija smagi, bet ar otro ir vēl smagāk. Ja mēs domājam, ka ar otro mums būs vieglāk, tomēr tā nav, varu tikai iztēloties, cik slikta mamma par sevi tad tu jūties! Tāpēc vienmēr tas tā nenostrādā. Es arvien mazāk ticu tam, ka bēbītis atnāk kā pilnīgi balta lapa. Jā, videi ir ļoti liela ietekme, bet mazulis piedzimst ar savu temperamentu, savu jūtīguma pakāpi. Manai draudzenei ir bēbītis - mēnesi vecāks par Almu, un es redzu, cik atšķirīgas ir abas meitenītes. Almiņai var mazgāt dibenu ar aukstu ūdeni, viņu var ģērbt, ņurcīt, degunu iztīrīt - pilnīgs miers, kamēr draudzenes meitiņa jūt vannītē pat viena grāda ūdens temperatūras atšķirību. Dažāds jutīgums, un kāda gan te ir mammas ietekme? Nekāda!\n\n  \n\nMan ļoti daudz ir palīdzējusi daktere Dina Krūze. Atceros, ka aizbraucu pie viņas, kad Jēkabam bija sešas nedēļas. Tas bija pirmais brīdis, kad mazliet sāku izbaudīt būšanu par mammu. Skatos tagad uz Almu un priecājos par to, cik mums savā starpā ir intuitīvs kontakts, cik droši par viņu jūtos. Ar Jēkabu es tā nejutos. Tas bija mazs, bļaujošs kunkulītis, kuru es mīlēju, bet tā mīlestība bija bailīga. Aizmidzināju un tad visu ap sevi uzmanīju, lai tikai būtu klusums. Katra vannošana izvērtās ar raudāšanu, un tie izmisīgie mēģinājumi “iebarot” knupīti - liku ar marlītēm klāt, lai nespļauj ārā. Lietas, par kurām tagad domāju, - kāpēc es tā ņēmos, kāpēc tā stresoju?\n\n  \n\n**Gaidību laikā tevi varēja redzēt aktīvi darbojamies dažādos projektos, filmējies arī pārvērtību šovā “Restarts”. Vai paspēji pārslēgties uz Almas dzimšanu?**\n\nJā, un es uz to ļoti apzināti gāju divus mēnešus. Alma piedzima 9. jūlijā, un es jau no maija sākuma \"nogriezu nost visus darbus\" - gan savu slēgto grupu, reti ieliku pa kādam ierakstam savā _Instagram_ profilā. Es jau labi saprotu, ka man kā uzņēmējai ienākumi ir tieši atkarīgi no tā, cik daudz izdaru, bet es ar to rēķinājos. \n\n  \n\nTomēr savs grūtums šajā laikā arī man bija - ātri pieņēmos svarā un man nepatika tas, ko redzēju spogulī. Ar Jēkabu vēl devītajā mēnesī šķita, ka man lielāks ir tikai puncītis. Šoreiz tiešām jutu, kā krājas rezerves un nāk klāt svars. Es to sievišķīgi ļoti pārdzīvoju, jo būt televīzijā un redzēt sevi no malas ne skaistākajā formā nav viegli. Bet arī par to ir svarīgi runāt. Tolaik savai terapeitei teicu, ka man ir kauns, ka pārdzīvoju par savu klāt nākušo svaru, kamēr citas sievietes nevar tikt pie bērniņiem vispār vai piedzīvo kādas veselības grūtības. Šķita - kā es drīkstu par to pārdzīvot, ko es te ņemos par saviem pieciem vai septiņiem kilogramiem!\n\n  \n\n**Ko tev terapeite atbildēja?**\n\nDomāju, ka to teiktu jebkura terapeite, - visas emocijas ir normālas, tu jūties tā, kā jūties un tas ir _okei_. Jo vairāk mēģināsi nejust, jo vairāk tas tevi grauzīs. \n\n> Man ikdienā palīdz pateicību izteikšana, jo esmu ievērojusi, ka blakus pateicībai ir ļoti grūti just vēl kādu citu emociju. Kad saki savam ķermenim “paldies” un blakus nenostati, cik grūti ir citiem vai varētu būt tev, varam izjust tikai dziļu un mīlestības pilnu pateicību. \n\nAtceros, ka tiklīdz sevi sāku zāģēt un pārmest, teicu sev - “stop, mans ķermenis dara brīnišķīgu darbu, es neuzdrošinos teikt par sevi neko sliktu”. \n\n  \n\n**Klausos un priecājos, ka tev ar meitiņu bijis tik veiksmīgs gaidību laiks, dzemdības un arī šobrīd jums klājas mierpilni. Tikai domāju par izaicinājumiem un grūtībām, ko aprakstīsi savās**[** _vēstulēs mammām_**](https://winning-originator-9040.ck.page/618dfa368e)**?**\n\n**_(*** Saruna notika pirms Danas uzaicinājuma sievietēm pietiekties bezmaksas vēstuļu grupai, kurā viņa dalās savās pārdomās par bērnu tēmu. Uz šo brīdi vairāk nekā 600 mammas jau saņēmušas četras vēstules no Danas.)_**\n\nRedzu, ka mammu temati ir ārkārtīgi aktuāli. Mammas grib zināt, kā iet citām mammām, un daudzām sievietēm ir saistošs tieši mans redzējums par šīm tēmām, tomēr man sociālajā vidē neseko tikai bērnu tēmu dēļ. Bezmaksas vēstuļu grupas izveide šķita laba ideja, lai es pati saliktu pa plauktiņiem to, kas man šobrīd aktuāls saistībā ar bērnkopību, un reizē arī izdarītu ko labu, daloties savā redzējumā ar tiem, kam tas interesē. Man ir daudz tēmu, par ko rakstīt, neraugoties uz mierpilno laiku ar Almiņu šodien. Esmu mamma diviem, un man ir arī cita pieredze - ar dēlu pirms septiņiem gadiem. \n\n  \n\nUz mani dziļu iespaidu atstāja kāda paziņa pēc tam, kad biju publicējusi _Instagram_ ierakstu “ar ko ir vieglāk - pirmo vai otro bērnu?” Tur bija daudz brīnišķīgu komentāru, bet paziņa atklāja, ka viņai ir kauns par dusmām, ko izjūt, lasot šīs labās pieredzes, jo viņai tā nav bijis. Šai sievietei ir divi bērni ar 1,5 gadu starpību, otrs mazulis bijis neplānots. Mazam bērnam autiņbiksēs, tādam, kas vēl nerunā un joprojām intensīvi vajag mammu, pievienojas zīdainis. Viņai šis laiks bija nevis smags, bet depresīvs. Tad, kad esam tikušas tajā zemajā punktā, tad sākam sevi apšaubīt un pat domāt, kāpēc vispār kļuvām par mammām, jo citām viss taču sanāk. Šādos brīžos fokuss tik ļoti sašūpojas, ka mēs patiešām neredzam, ka patiesībā visas sievietes ar kaut ko cīnās - visām ir dienas, kad nekas neizdodas. Viss, ko mēs redzam, ir ka citām sanāk un es esmu vienīgā lūzere. Lai gan tā nav. \n\n  \n\nŠī pieredze man atsauca atmiņā vientulības sajūtu, grūto laiku ar Jēkabu, kad nespēju pieņemt savu jauno lomu, par dusmām uz viņu. To ir tik grūti atzīt, jo ir tik ļoti kauns! \n\n> “Nu, kas tev ir, ko tu gribi, kas tev notika?” Ieliku dusmās bērnu gultiņā un pati aizgāju uz otru istabu raudāt. Esmu gājusi cauri arī tam. Un tad ir tik milzīga nožēla! Un tik ļoti sāp, ka laiku pagriezt atpakaļ nevar. \n\nTo es ieraudzīju tikai nesen, kad sapratu, ka uz Almu vēl neesmu dusmojusies, bet uz Jēkabu šajā vecumā biju sadusmojusies jau vairākas reizes. Un tad šīs teorijas par zelta stundām, kad mammai svarīgi uzlikt mazuli uz vēdera pēc piedzimšanas, un visi šie stāsti, ka divas nedēļas peldējāmies laimes hormonos... Tu lasi un tajā brīdī tavam mazulim varbūt ir divi mēneši, divi vai divdesmit gadi un domā, kāpēc es savam bēbītim toreiz to neiedevu, kāpēc es nesaņēmos un to vienkārši neizdarīju?\n\n  \n\n**Tas ir stāsts arī par mani.****_(Izplūstu asarās.)_****Atceros, kad Teo bija tikko dzimis, domāju - kaut viņš ātrāk izaugtu. Tolaik man kopumā nebija viegls dzīves periods, bet tas nešķiet kā attaisnojums. Kad paskaties uz savu mazuli pēc laika un saproti, cik bezgalīga taču ir tā tava mīlestība uz viņu tagad, bet nebija tolaik - godīgi ieraugot arī visus apstākļus, kuros tolaik biji, tik un tā ir tik grūti sev piedot. Tagad šķiet, ka gribas otro bērnu, lai piedzīvotu jauku un mierpilnu pēcdzemdību laiku. Cik man ir ļoti žēl, ka nespēju būt savam mazajam Teo emocionāli klātesoša! Šodien jau ar to vairs neko nevar izdarīt. Un zinu, ka nav godīgi sev pārmest “uz atpakaļu”. Bet tas tik un tā tik ļoti, ļoti sāp.**\n\nMan ar pirmo bērnu vajadzēja divus mēnešus, lai saprastu, ka man ir bēbītis. Vitai Kalniņai ir brīnišķīga grāmata “Pirmās attiecības cilvēka dzīvē” - tomēr to lasi un nevari nedomāt par savu pirmo pieredzi - “šito es neizdarīju, šitais mums nebija, šitais arī mums nebija”. Un pirmie dzīves mēneši taču nosaka visu dzīvi! Viss ir sačakarēts un palaists garām! _(Smejamies.)_ Tik daudz mammas dzīvo ar skatu pagātnē - “kāpēc es neizdarīju to un šo, kāpēc?!” Kaut es varētu atgriezties… Tās ir tik ļoti mokošas sajūtas. Esmu novērojusi, ka ar daudz ko sievietes savā dzīvē var teikt - neko nenožēloju, viss notika tā, kā tam bija jānotiek - darbs, projekti, pat partnerattiecības! Bet attiecībā uz bērniem ir ļoti grūti pateikt - viss notika tā, kā tam bija jānotiek. Emocionāli tam noticēt ir ļoti grūti. “Es varēju citādāk, ja vien man būtu bijis tas un šis, ja vien es būtu vairāk par to painteresējusies, ja vien būtu meklējusi..” Vai uz šo ir kāds universālais padoms? Tikai atgādināt sev, ka darīju labāko, ko tolaik spēju. \n\n> Otra lieta, ko bieži piemirstam, - labi, palaidu garām pirmos sešus mēnešus, bet es taču esmu mamma savam bērnam visu dzīvi! Otrs labākais laiks ir tagad! Citreiz vainas sajūta ir tik liela, ka, dzīvojot pagātnē, mēs palaižam garām tagadni. \n\n  \n\n**Starp abiem bērniem tev ir septiņi gadi. Vai esi domājusi par to, kas tieši ļāva ieraudzīt lietas citādāk?**\n\nEs ticu, ka brīdis, kad esi mājās ar bēbīti un neesi sabiedrības panākumu ritenī, ļoti palīdz no malas ieraudzīt dažādas lietas par sevi. Gads mājās ar Jēkabu man bija kārtīgs restarta punkts, uzdevu sev daudz jautājumus - vai vēlos atgriezties darbā bērnudārzā, kāpēc un cik ilgi? Laiks ar bēbīti var būt ļoti dziļš savu uzskatu pārskatīšanas laiks. Šobrīd atkal esmu satikusi sajūtu, kad esmu sasniegusi savu robežu, piepildījusi savu kastīti, kurā mani uzskati ļauj man būt - par attiecībām, finansēm, sasniegumiem.. Tagad notiek iekšējas pārmaiņas - kaut kas sabrūk, kaut kas dzimst. Biežāk sev jautāju - ko esmu pelnījusi, cik esmu pelnījusi? Jūtu, ka tagad ar Almu atkal esmu šajās krustcelēs. Man gribas iedrošināt jaunās mammas sev uzdot šos lielos jautājumus, lai cik bailīgi tie būtu. Tur ir tukšums, tāds starpstāvoklis, jo vecais ir beidzies, bet jauno vēl pagaidām tu neredzi. Gribas pasteidzināt to, ko nevar. Ir jāgaida.\n\n  \n\n**Vai tev neprasās pēc tāda laika tikai sev?**\n\nEsmu par šo terminu daudz domājusi. Ko tas īsti nozīmē - “par sevi rūpēties”? Šobrīd šķiet, ka ir tik skaisti arī spēt pilnībā ziedot sevi bērniņam - vismaz tos pirmos mēnešus. Es gribētu apgriezt matus, ļoti gari izauguši, bet man arī neliekas, ka tas ir tik svarīgi un neatliekami. Citreiz skatos _Instagram_ \\- bērnam ir nedēļa, un mammai jau gribas kaut kur izskriet, satikties ar draugiem, kad mamma izmisīgi cenšas saglabāt to veco dzīvi - es ar pirmo bērnu arī tā darīju! Gribēju visiem pierādīt, ka nekas jau manā ikdienā nemainās - tikos ar draudzenēm, skrēju iepirkties - tikai dienas beigās pati pārgurusi, bēbītis nemierīgs. \n\n> Dina Ceple man reiz teica: “Ar pirmo bērnu bieži gribam radīt sajūtu, ka nekas nemainās, bet ar otro saprotam, ka mainās viss. Un paldies Dievam, ka mainās.” \n\nTā ir arī mana šī brīža sajūta. Es šobrīd nekur neraujos un nejūtos, it kā iesprūdusi mājās. Esmu sev pateikusi, ka šis ir cits laiks. \n\n> Kad mani aicina uz vakariņām vai satikties, protams, ka daļa manis gribētu pasākumos piedalīties. Bet tad es sev saku, ka ir laiks, kad tiekamies ar draugiem, ir laiks, kad sēžam terasītēs, ejam uz koncertiem, filmējamies, realizējam sevi profesionāli, bet šis nav tas laiks. Tas laiks bija un atkal ļoti drīz pienāks, bet šis ir cits laiks. \n\nMan šis teikums ļoti palīdz pateikt “nē, paldies” ļoti daudziem piedāvājumiem, kur pirmais impulss ir teikt - “eh, varbūt kaut kā varu visu tomēr sariktēt”.\n\n  \n\nKad nesen bija dzimis Jēkabs, mani ļoti nogurdināja ciemiņu uzņemšana. Mani tā kafiju vārīšana un rūpēšanās par viesiem tik nenormāli izsūca, ka šoreiz ar Almu es to vairs nedaru. Ratu pastaigām arī saku “nē”, jo zinu, ka tas no manis prasa ļoti daudz - pielāgošanos konkrētam cilvēkam un laikam. Jaunā mamma, tu drīksti nenovākt drēbes, neuzņemt ciemiņus, tu drīksti vecākajam bērnam negatavot trīs maltītes dienā. Tu drīksti citiem atklāt savas vajadzības un lūgt tās pagaidām uztvert kā prioritāti. Lūk, mana atbilde uz tavu jautājumu! Laiks sev un rūpes par sevi pēcdzemdību periodā ir spēja pateikt “nē” nesvarīgajam. Un esmu laimīga, ka man ar otro mazuli tas patiešām izdodas.\n\n  \n\n**_xxx_**\n\n  \n\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Iedvesma un idejas](https://www.izaugtmilestiba.lv/blog/categories/iedvesma)",
    "category": "gaidibas",
    "categoryName": "Gaidības",
    "readTime": "12 min",
    "author": "Laura Bērziņa",
    "date": "2023-10-23",
    "published": true
  },
  {
    "title": "davanasgege",
    "excerpt": "Source: https://www.izaugtmilestiba.lv/post/davanasgege",
    "content": "# davanasgege\n\n---\n\n# Par svētkos svarīgāko\n\n  * Izaugt Mīlestībā\n  * Dec 4, 2020\n  * 4 min read\n\nUpdated: Dec 7, 2020\n\n**Decembris jau klāt, un pavisam drīz ik uz soļa dzirdēsim aicinājumus gādāt dāvanas. Šie būs nedaudz citādi Ziemassvētki, bet nemainīga paliks vēlme iepriecināt citus. Kopā ar draugiem no**[** _GEGE_**](https://thegege.com/)**šoreiz domājām par to, kā svētku gaidīšanas laikā neaizmirst galveno.**\n\n  \n\n**Nosargāt prieku**\n\n  \n\nIerobežojumi, kādos šobrīd dzīvojam, nenoliedzami, rada un uztur spriedzi ikdienā. Varbūt šis stress būs tā stresa vietā, kas katru gadu uz Ziemassvētkiem mēdza pārņemt, skrienot ar dāvanu sarakstu rokās pa veikaliem. Protams, arī šogad mēs rūpēsim ko jauku saviem mīļajiem, tomēr mana sajūta saka – tas būs citādi. \n\n  \n\nLīdzīgi domā arī psihoterapeite Aina Poiša. “Neesmu slikti informēta optimiste un domāju, ka ierobežojumi mūs visus gaida arī Ziemassvētkos,” viņa saka. “Tas nozīmē, ka būsim aicināti uz lielāku radošumu savā domāšanā. Pats svarīgākais – nezaudēt prieku. Ja zūd prieks, ir viegli iekrist pelēkā ikdienas dzīvē, ko koriģē pandēmija un tās noteikumi. \n\n> Un, lai gan bailes ir milzīgs ienaidnieks cilvēka pozitīvajam resursam, neviens mums nevar atņemt iekšējo spēju priecāties par mazumiņu.” \n\nJa zaudējam prieku, hormonālā sistēma nav spējīga strādāt, tāpēc ir tik svarīgi saprast, kas veido mūsu labsajūtu. Ja kādam endorfīni izdalās pastaigas vai skrējiena laikā – atrodiet tam brīdi! Ja kāds ļoti labi jūtas, gleznojot vai mīcot mālus, – nepametiet šīs nodarbes! Tieši tāpat ar dāvanām citiem – lai iepriecinātu un vairotu laimes hormonus organismā, dāvanām nav jābūt lielām. “Mēs bieži aizmirstam, cik daudz varam paveikt paši savām rokām,” saka Aina Poiša. “Izveidojiet un nosūtiet mazu paciņu, uzrakstiet vēstuli. \n\n> Cilvēcību nekad nevarēs nopirkt, un cilvēcība – tā taču ir uzmanība.”\n\n  \n\n**Vienmēr tā nebūs**\n\n  \n\n“Šobrīd visa pasaule ir nemierīga, un mēs šūpojamies kopā ar to. Taču jāsaglabā ticība, ka tam visam ir vienkārši jāiziet cauri,” stāsta Aina Poiša. “Man patīk frāze “vienmēr tā nebūs”. Tie nav kārtējie banālie “viss būs labi” vārdi, tas ir fakts – notiek pārmaiņas. Arī pavasaris atnāks.” Svētku laikā varam paskatīties savu mājnieku acīs un pateikt viens otram kādus spēka vārdus. “Un to trako mērkaķi, kas galvā dauza šķīvjus un kliedz: “Tam jāpērk, tam jāpērk, vēl tiem dāvanas jāsagādā...” – atlaidiet no darba,” smejas Aina Poiša. Vairāk ikdienu piepildiet ar humoru un asprātību! \n\n> Tāpat ir svarīgi uzturēt dialogu pašam ar sevi – slikto sajūtu nomainīt pret pateicību. Jā, šobrīd nav iespējams šis un nav iespējams tas, bet kas ir iespējams?”\n\n  \n\n _Materiāla konsultante: psihoterapeite Aina Poiša_\n\n  \n\n**Ko dāvinās viņi?**\n\n[**_Anna Panna_**](https://www.instagram.com/annapannalv/)**.****** “Mēs, pieaugušie, cits citu radu lokā katru gadu sveicam ar pašu gatavotām dāvanām, visbiežāk – ēdamām, piemēram, ceptu maizi, pašgatavotu sviestu, garšaugu sāli. Šie svētki nebūs izņēmums, bet kopā būšanas vietā, iespējams, ar video konferenču platformas “Zoom” palīdzību kaut ko pagatavosim kopā, varbūt Ziemassvētku cepumus!”\n\n  \n\n  \n\n  \n\n  \n\n[** _Baiba Mellenberga_**](https://www.instagram.com/baiba.mellenberga/)**.** “Vecvecākus šogad nesatikšu, tāpēc jau tagad zinu, ka gatavošu ēdamas paciņas. Sacepšu piparkūkas un pīrāgus, Matilde uzzīmēs kartīti. Jau labu laiku dāvanas gatavojam paši. Kad svinējām lielākā lokā, dāvanu katrs gādāja vienu: kam – izlozēja. Un arī ar noteikumu, ka tai bija jābūt pašu radītai. Te nu es varu izpausties, jo rokdarbi ir mana stiprā puse. Izšūti iepirkumu maisiņi, tamborēta cepure ar brieža ragiem. Pati esmu saņēmusi no krekla šūtu spilvendrānu un tamborētu groziņu. Bet vislabāk man patīk mūsu ģimenes spēle “Laimes kaka”, kur katrs no savas mājsaimniecības paņem kaut ko, kas viņam nav vajadzīgs, smuki iesaiņo, un tad visi met metamo kauliņu, lai izlozētu savu dāvanu. Ļoti jautri!”\n\n  \n\n  \n\n  \n\n[** _Klāvs Ozoliņš_**](https://www.instagram.com/klavsozolins/)**.** “Jau daudzus gadus šajā it kā mierīgajā laikā jūtamies ļoti trauksmaini. Tas tāpēc, ka pastāv sociāls spiediens – iepriecināt ikkatru, meklēt dāvanas, pavadīt laiku veikalā, nevis mājās. Par to vairākkārt ģimenē esam runājuši un ļoti priecājāmies, ka ar radiniekiem pērn vienojāmies svinēt bez dāvanām. Protams, tas neattiecas uz pašiem mazākajiem, bet pieaugušajiem niekus (kurus bieži vien nemaz arī nevajag) vairs nedāvinām. Tā vietā mēs radām mieru un priecājamies par kopābūšanu. Un, ja ir patiesa vēlme tērēties, naudu var ziedot kādam, kuram tas ir patiešām svarīgi (mēs izvēlējāmies SOS bērnu ciematu, kuru atbalstām arī katru mēnesi).”\n\n  \n\n  \n\n  \n\n  \n\n[** _Dace Helmane_**](https://www.instagram.com/dhelmane/)**.** “Es vienmēr atceros savu tanti, kura ar īpašu rūpību glabāja piecdesmit vai pat septiņdesmit gadus senas dāvanas – no vecākiem, krustvecākiem, vīra. Tas bija gan rotaļu lācītis, gan karotīšu komplekts, gan skaista rota. Nezinu, vai daudzi no mums atceras, ko pēdējā laikā esam saņēmuši dāvanā, kas ir bijis vērtīgākais un ko atcerēsimies pēc desmit vai divdesmit gadiem.\n\nMan jautājums par dāvanām vienmēr ir bijis sarežģīts. Es nekad neesmu spējusi vienkārši izvēlēties dāvanas ne saviem tuviniekiem, ne draugiem, ne kolēģiem. Vienmēr gribu tam veltīt īpašu uzmanību un rūpes. Laikam tieši šī iemesla dēļ jau sen mainīju pieeju dāvināšanai kā tādai, lielāku uzmanību pievēršot personīgam kontaktam, svinībām vai vismaz iespējai satikties. Tomēr, iespējams, tieši jaunajos apstākļos man atkal nāksies atgriezties pie dāvanām. Taču, ja nopietni, man vienmēr ir licies, ka pārāk koncentrējamies uz svētkiem, bet neprotam baudīt ikdienu. Iespējams, šogad vairāk nekā jelkad mums ir jāsniedz saviem tuvākajiem visa uzmanība, jo tieši laika parasti pietrūkst, bet visa cita ir par daudz. Arī es pati šogad esmu nolēmusi koncentrēties tikai un vienīgi uz attiecībām, tāpēc manā dāvanu sarakstā būs:\n\n  * ar roku rakstīti apsveikumi tuvākajiem radiem un draugiem;\n\n  * viena īpaši izvēlēta dāvana katram no bērniem, tāda, kurā apvienots gan prieks, gan praktiskums. Pie šī principa esam vadījušies katru gadu, taču šoreiz dāvana katram tiešām būs viena;\n\n  * un dāvana sev, jo šogad mēs katrs esam pelnījuši ko īpašu. Vēl neesmu izdomājusi, kā tieši sevi lutināšu, bet zinu, ka noteikti gribēšu laiku vienatnē un tieši tik ilgi, lai paspētu noilgoties pēc visiem un uzlādētos jaunam cēlienam.\n\n  \n\n[**_I_**](https://www.instagram.com/ingemarsdzenis/)** _ngemārs Dzenis_****.** \"Mēs ģimenē vienmēr organizējam loterijas veida dāvināšanu, tas nozīmē, ka katrs izlozē radinieka vārdu, kam dāvinās kaut ko par budžetu līdz 15 vai 20 eiro. Bet svarīgākais - dāvana vienmēr ir jānopelna! Dzejolis, dziesma, deja - jebkas! Vienīgais izņēmums ir mazi bērni, tiem dāvanu \"izpirkt\" var vecāki. Lielākiem bērniem, kā likums, kauna nav un viss aiziet gludi! Dāvana, protams, varbūt arī paša gatavota. Galvenais ir domāt par konkrēto cilvēku un nepirkt kaut ko bezjēdzīgu tikai tāpēc, lai būtu nopirkts.\"\n\n  \n\n_Materiāls tapis sadarbībā ar draugiem no GEGE!_\n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Iedvesma un idejas](https://www.izaugtmilestiba.lv/blog/categories/iedvesma)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)",
    "category": "gaidibas",
    "categoryName": "Gaidības",
    "readTime": "4 min",
    "author": "Laura Bērziņa",
    "date": "2020-12-07",
    "published": true
  },
  {
    "title": "dinararudane",
    "excerpt": "Source: https://www.izaugtmilestiba.lv/post/dinararudane",
    "content": "# dinararudane\n\n---\n\n# Mīlestībai nav ne reliģijas, ne tautības\n\n  * Izaugt Mīlestībā\n  * Jun 7, 2020\n  * 12 min read\n\nUpdated: Aug 3, 2020\n\n**Klausoties dziedātājas un mazās Miriam Amiras (gads un deviņi mēneši) mammas DINĀRAS RUDĀNES stāstā, dažbrīd šķiet neticami – kādi tik musturi dzimtas seģenēs netiek ieausti! “Tev jāuzraksta grāmata,” teicu. Sauciet to, kā vēlaties, - par likteni, dieva pirkstu – vienalga! Bet sarunā ar Dināru par šo domāju ļoti. Tāpat kā par vecāku spēju savās šķiršanās sāpēs “nesodīt” bērnu. Un par prieku dzīvot. Par spīti vai pateicoties visam.**\n\n  \n\n**_Dinārai ir tik skanīgi smiekli! Ziniet, tādi, kuros klausoties, gribas sākt smieties līdzi tikai šo smieklu dēļ. Un smējāmies mēs daudz! (Speciāli atstāju visas mūsu smiešanās pauzītes arī tekstā.) Jo patiesībā humors ļauj vieglāk izbrist cauri nejēdzībām, izaicinājumiem un dažādām sāpēm, kas, jā - pieder pie dzīves!_**\n\n  \n\n**Kad aicināju Tevi uz sarunu, zināju, ka man būtu ļoti interesanti parunāt par Tavas lielās ģimenes tradīcijām. Tatāru tradīcijām. Pastāstīsi?**\n\n  \n\nMan tiešām ir liela tatāru radinieku saime Kazaņā, tomēr dažas paaudzes atpakaļ šī ģimene spēcīgi sašķēlās. Ģimenē valdošie noteikumi bija tik strikti, ka mana vecmamma nedrīkstēja runāt krievu valodā. Par to viņa varēja dabūt riktīgi pa mizu. _(Smejas.)_ Bija jārunā tikai tatāru valodā. Tāpat nevarēja tikties ar puišiem, kas runā krievu valodā, jo tatāriem bija svarīgi turpināt dzimtu ar tatāriem, nepazaudēt saknes. Saistībā ar ticību, kā jau musulmaņiem, - nedrīkstēja ēst cūkgaļu, lietot alkoholu.. Un tāpat tatāriem, kā daudziem musulmaņiem, vīru izvēlas ģimene, vecāki atrod piemērotāko kandidātu, bet mana vecmamma, kas bija jaunākā no 11 bērniem, iepazinās ar manu vectēvu, krievu tautības vīrieti, iemīlējās un no šīs tatāru ģimenes aizgāja.\n\n  \n\n**Vai viņa netika “izslēgta” no ģimenes?**\n\n  \n\nMana vecmamma palika ar vectēvu turpat Kazaņā, beigās pat sanāca, ka dzīvoja ar saviem vecākiem teju vienā pagalmā tikai savās mājā. Bet, kad piedzima mana mamma, mani vecmāmiņas vecāki manu mammu paņēma dzīvošanā pie sevis. Mana mamma piedzima ne no tatāra, līdz ar to mammas vecvecāki uzskatīja, ka viņi par viņu pratīs parūpēties labāk. Lūk, līdz ar to mana mamma arī nedrīkstēja runāt krievu valodā, lai gan tā runāja viņas tētis.\n\n  \n\n**Kā Tu piedzimi Latvijā?**\n\n  \n\nMana mamma bija atbraukusi pie draudzenes uz Daugavpili un tur arī iepazinās ar manu tēti. Tad ilgu laiku viens otram sūtīja vēstules, līdz mamma pēc laika atbrauca vēlreiz uz Daugavpili un tā arī tur palika. Sanāk, ka tas ir mammas nopelns, ka tagad dzīvoju Latvijā.\n\n  \n\n**Kuras no tatāru tradīcijām Tev joprojām ir tuvas, lai gan ikdienā šajā vidē nedzīvoji?**\n\n  \n\nMusulmaņu kultūrā ir strikti pieņemts, ka ģimenes sanāk kopā, dzīvo netālu viena no otras. Eiropiešiem to ir grūti saprast, bet, piemēra, Arābu Emirātos tā ir norma – ja redzi kādu rajonu, tad zini, ka tas, visticamāk, ir vienas lielas ģimenes ietvaros. \n\n> Savā bērnībā to pieredzēju – sanākt kopā visiem bija pašsaprotami, nebija tādu atrunu, lai nenāktu uz ģimenes svinībām.\n\nOmīte nomira pirms diviem gadiem, bet arī tad, kad bija vēl dzīva, pēdējos gados mēs redzējāmies reti. Skolas laikā es braucu vasarās dzīvot uz Kazaņu. Man gribējās, lai mammā būtu vairāk tās kultūras, ko redzēju no vecmammas puses. Varbūt tāpēc, ka man trūka vecmammas, tāpēc joprojām pietrūkst arī tās kultūras. Ik pa laikam joprojām klausos korānu, jo vecmamma katru rītu klausījās lūgšanas. Zinu nedaudz no lūgšanām. Lūdzu mammai, lai iemāca man tatāru valodu, bet viņa atbildēja, ka man tā nenoderēšot. Lai gan man bija tatāru ābece, mēģināju kaut ko izburtot, bet nu nevar jau pats bez skolotāja to apgūt. \n\n  \n\nMan ģimene ir ļoti svarīga, un radiniekiem ir jāturas kopā. Kurš gan pie tevis atnāks, ja dzīvē būs kāda nelaime, noteikti ne sociālo portālu sekotāji vai pat ne draugi, bet gan ģimene! Kuram tu rūpēsi vairāk par sava paša ģimeni? Tāpēc ir svarīgi savu kultūru nodot tālāk, jo tas stiprina saites vienam starp otru. Ģimene ir atbildība un atbalsts.\n\n  \n\n**Tā tam būtu jābūt, jā. Tomēr citiem draugi ir daudz tuvāki par asins radiniekiem.**\n\n  \n\nProtams, ir arī tā, bet es tikai gribu teikt, ka ir svarīgi rūpēties par tiem, kas ir līdzās. Esmu par to, lai ģimene ir saliedēta, jo man, piemēram, ir divi pusbrāļi, - viens no mammas, viens no tēva puses, ar kuriem es gandrīz nekontaktējos. Ar abiem man ir 15 gadu starpība – uz augšu un uz leju, un saprasties ir grūti, jo viens no pusbrāļiem ir Krievijā, bet otrs - Anglijā. Tā lielās ģimenes sajūta man šobrīd vairāk tiek caur vīra radiem, un, protams, man Latvijā ir mamma. Un lai kā nebūtu gājis, mamma bija, ir un būs man visstuvākais cilvēks. Joprojām pirmais, ko daru, kad man skumji vai esmu saņēmusi ļoti labas ziņas - dalos tajā ar mammu. Īsi pēc meitiņas piedzimšanas es nespēju mammu palaist prom uz viņas mājām, jutos kā maza meitene, kura ir bezpalīdzīga bez mammas klātbūtnes. Mamma man ir ļoti nozīmīga.\n\n  \n\n**Tavi vecāki izšķīrās?**\n\n  \n\nJā, kad man bija pieci gadi. Savu tēti es satiku pēc tam tikai 24 gadu vecumā. Izlēmu, ka gribu viņu satikt. Pēc šķiršanās paliku ar mammu. \n\n> Man ir ļoti sāpīga pieredze, kad vecāki izšķiras un nespēj atrast kopīgu valodu, un no tā cieš bērns. Tas ir stulbākais, kas var pasaulē notikt. Kad tavs tētis negrib tevi satikt, jo negrib satikt tavu māti. Un otrādi. Šādu situāciju apkārt ir tik daudz! \n\nReiz runāju ar savu draudzeni, stāstīju, cik man ļoti bērnībā ir pietrūcis tēta, uz ko viņa atbildēja: “Mani vecāki joprojām dzīvo kopā, un zinu, ka tikai manis un brāļa dēļ. Man ir pāri divdesmit gadiem, un es joprojām jūtos vainīga pie tā, ka viņi nav laimīgi.” Es nesaku, ka nevajag šķiries, es saku, ka bērns nav vainīgs pie tā, kas notiek starp vecākiem.\n\n  \n\nPar tēti bieži domāju, līdz piecu gadu vecumam viņš mani audzināja un šīs atmiņas ir saglabājušās. Atceros, ka man ļoti nepatika, ka viņš man dod buču, jo tad viss vaigs palika slapjš. _(Smejas.)_ Bet viņš bija vislabsirdīgākais cilvēks, ko zināju, es pie viņa vienmēr slēpos. Man bija ļoti stingra mamma, varēja dabūt arī pērienu, bet tētis vienmēr mani aizstāvēja. Un līdz savu 24 gadu vecumam es jau savas mammas aizvainojumus pret tēti biju sapratusi, lai secinātu, ka šķiršanās varbūt bija citādāka, kā stāsta mamma. \n\n> Bieži bērniem iestāsta, cik briesmīga ir mamma vai tētis. Tā nu es pieņēmu lēmumu - tiklīdz nokārtošu moča tiesības, braukšu pie tēta, atradīšu viņu.\n\n  \n\n**Kā Tu uzzināji, kur viņš ir?**\n\n  \n\nKad vecāki izšķīrās, pēc laika pārtrūka arī mans kontakts ar tēti. Paliku vienā krastā – pie mammas. Kad nolēmu savu tēti atrast, es nezināju nevienu numuru, adresi, neko! Bet iedomājies, kāds liktenis, - notika tāds pavērsiens! Bērnībā daudz dzīvoju pie tēta mammas, kur dzīvoja arī brālēns, ar ko šausmīgi kāvāmies. Tur bija arī tēta māsa, kuras matus atceros - ļoti gari, viņa tos vienmēr pina bizē.\n\n> Un pēc daudziem gadiem, kad nebiju ar šiem radiem tikusies, es pēc bizes atpazinu savu radinieci trolejbusā, braucot uz sava moča skolas nodarbībām! Iedomājies? Piegāju pie šīs dāmas un no mugurpuses uzrunāju – “Tante Marija?” Un viņa pagriezās pret mani. Tā tiešām bija viņa! \n\nUn zini, kas ir jocīgākais? Es neatceros viņas seju, kā viņa izskatījās. Atceros tikai bizi. Viņa man iedeva tēta numuru, un tad es tētim piezvanīju. Viņš, protams, bija šokā.\n\n  \n\n**Kāda bija šī pirmā tikšanās?**\n\n  \n\nAizbraucām pie viņa vesela kompānija - es, draudzene un vēl trīs baikeri. Iedomājies – pēc teju divdesmit gadu klusuma pēkšņi ieripoju ar savu moču bandu tēta pagalmā – te nu es esmu! _(Smejas.)_ Tētis bija ļoti satraucies, pirmā frāze no viņa bija: “Es domāju, ka tu mani ienīsti.” Tad biju tik pārsteigta, jautāju: “Ak, kungs, kāpēc gan?” Pieļauju, ka viņš domāja, ka mamma būs man sastāstījusi par viņu visu ko sliktu. Viņiem savā starpā bija dažādi aizvainojumi, bet man taču ar to nebija nekāda sakara! \n\n> Atceros, ka reizēs, kad savārīju kādas nepatikšanas, mamma varēja pateikt “visa tēvā!”. Un šīs frāzes rāda uz aizvainojumu. Bērnam pašam ir jāiegūst priekšstats par saviem vecākiem. \n\nSava rakstura dēļ mamma atteicās no alimentiem, tāpēc visu laiku strādāja. Un jebkuru nogurušu mammu, protams, ir viegli izvest no pacietības.Šobrīd es to saprotu ļoti labi, savu mammu nevainoju.\n\n  \n\nŠodien es redzu visu vēl daudz plašāk. Arī to, ka cilvēks ar savu otru pusīti ražo vienu ķīmiju, bet ar kādu citu pusīti – pavisam citu ķīmiju! Un tad no malas šķiet – pilnīgi cits cilvēks! Bet īstenībā nemainās cilvēks, mainās savienības enerģija. Attiecības veido divi cilvēki, abi ir svarīgi, lai sanāktu vai nesanāktu. Tāpēc reizēm liekas savādi – kā šis vīrietis ar to sievieti bija agresīvs, bet ar šo sievieti – tik citāds!\n\nPar šo esmu pārliecināta arī no savas dzīves pieredzes. Savas pirmās laulības laikā ar vīru bijām sarunājuši, ka mums bērnu nebūs, jo negribam. Kad pēc šķiršanās sagāju kopā ar Edvīnu, ar ko bijām pazīstami jau 15 gadus, jo kopā mācījāmies, mums abiem šķita – kā bez bērniem? Protams, ka mēs gribam bērnus! Mēs to sajutām uzreiz! Lūk, ķīmija! Es bērnus negribēju 32, bet tad tu satiec partneri, ar kuru kopā tu redzi pilnīgi citu savas dzīves vīziju.\n\n  \n\n**Kad tu uzzināji, ka būsi mamma, vai Tev bija sajūta, ka esi tam gatava?**\n\n  \n\nNu, jā, mēs bērniņu ļoti gaidījām. Laikam tikai jaunībā viss notiek ātri un nejauši! _(Smejas.)_ Un lai gan ļoti gaidīti, kad uzzināju, ka esmu stāvoklī, - atceros domu – viss taču mainīsies, ārprāts! Notiek tas, ko vēlējies, bet tam nav iespējams sagatavoties, un šoks ir neizbēgams. \n\n> Lielākās bažas bija par karjeru, par to, kā visu apvienošu. Jo viss, kas manā dzīvē tolaik bija, šķita pilnīgi nesavienojams ar bērnu – ne mocis, ne hokejs, ne bokss. _(Smejas.)_\n\nProtams, ka visu var apvienot, un joprojām šīs lietas daru, tikai divreiz retāk. \n\n  \n\n**Esi stāstījusi, ka laiks pēc meitiņas piedzimšanas Tev bija grūts.**\n\n  \n\nJā, un man šķiet, ka mums sabiedrībā vairāk ir jārunā tieši par pēcdzemdību laiku, pirmajiem mēnešiem mājās. Tās lielākās problēmas jau sākas tad. Pašas dzemdības, grūtāk vai mazāk grūti, - tās beidzas apmēram diennakts laikā. Mazulis ir klāt. Un lai gan šķiet, - fū, tas nu ir galā, viss patiesībā tikai sākas! Piemēram, krūts barošana, - pilnīgs kosmoss! \n\n> Sākumā uztraucos, kāpēc man nav piena, pēc tam – kur lai to visu tagad liek? _(Smejas.)_ Hormonu dēļ raudāju: “Cik šausmīga mamma esmu! Ne es varēju pati piedzemdēt, ne varu tagad pabarot!” Tik daudz un tik īsti pārdzīvojumi, kas tikai tagad šķiet pupu mizas. Tajā brīdī viss, kas notika, bija jauns un nezināms, un vēl tie horomi! Tas bija traki. \n\nTagad, protams, es domāju, par ko es pārdzīvoju, es pati vispār kā zīdainis no trīs mēnešu vecuma tiku barota ar govs pienu. Govs! Iedomājaties, kurš šodien dod zīdainim govs pienu. Bet, re, cik vesela esmu ! _(Smejas.)_ Ķeizergrieziens vai dabīgās dzemdības, mātes piens vai mākslīgais maisījums – visi šie tik daudzie jautājumi nav viennozīmīgi. Līdzās ir dažādi blakus faktori, kas izslēdz iespēju runāt par kādu vienu vislabāko iespējamo scenāriju.\n\n  \n\n**Cik ilgi Tev bija grūti?**\n\n  \n\nKādus divus mēnešus. Tā negulēšana rāva nost jumtu. Pirmās divas nedēļas gandrīz necēlos no dīvāna, jo nebija jēgas! Baroju pie krūts 40 minūtes, tad mēģinājām ar vīru uz maiņām meitiņu ieaijāt, tad es pusdzīva sēdēju dīvānā vai kaut ko ieēdu tajā mazjā starplaikā līdz nākamaji barošanai. Cik paliek laika sev? Necik! _(Smejas.)_ Un tā apziņa, ka šis jaunais ne-ritms nav uz mazu brīdi, pāris dienām, tas var ilgt pat veselu gadu! Sākumā es turējos pie regulāra barošanas ritma. Pēc tam gan sapratu, - kāpēc man būtu jāmodina bērns no miega, lai pabarotu? Mazulis taču modīsies, ja būs izsalcis! Es lēnām atguvu savu intuīciju, sāku klausīties pati sevī. \n\n> Atceros, ka pirmajās dienās pēc meitiņas piedzimšanas, viņai sāpēja puncītis, un medmāsa slimnīcā man prasa: “Ko jūs ēdāt?” Es atbildu: “Nu, to, ko jūs slimnīcā devāt! Un vēl aveņu tēju.” Uz ko māsiņa: “Šausmas! Tas skaitās, tas arī ir sarkans!” Es šokā: “Kas sarkans? Kas ir ar sarkano?” _(Smejas.)_ Tad man pasaka, ka nevar ēst neko sarkanā krāsā, jo tas nebūs labi bērniņa puncītim. Pēc tam māsiņa aizgāja, un es pie sevis domāju: “Drausmas, es izdzēru aveņu tēju, un vēl lapu tēju, tādu kārtīgu SARKANO tēju!” _(Smejamies.)_\n\nTagad ir smieklīgi, jā, bet toreiz tas bija traki, jo domāju - medmāsas taču zina, ko runā! Un vēl pa virsu tam uzbirst hormoni. Tā mammas intuīcija, par ko visi runā, nāk vēlāk. Tad, kad mammā ir miers, un miera bieži sākumā nav.\n\n  \n\n**Tu daudz raudāji?**\n\n  \n\nJā, raudāju bieži. Vienu nakti, kad meitiņa mocījās ar koliku sāpēm. Pēc stundām garas nēsāšanas es salūzu. Viņa raudāja tik skaļi, ka es savā bezspēkā sāku raudāt viņai līdzi tik pat skaļi. Un viņa apklusa! Edvīns tonakt pat nepamodās, iedomājies, cik arī viņš bija noguris, ka nedzirdēja, kā divas blakus istabā brēc! _(Smejas.)_\n\n  \n\n**Kādas metodes Tu izmantoji pret kolikām?**\n\n  \n\nEs rūpīgi rakstīju visu, ko ēdu, un biju sapratusi, ka ir divi dārzeņi, pēc kuriem naktis ir grūtas. Arī _Instagram_ dalījos ar savu vecmāmiņas recepti – diļļu sēklu uzlējumu. Divām tējkarotēm diļļu uzlej karstu ūdenī un, kad ūdens atdzisis, 20 min pirms bērna barošanas divas tējkarotes šī ūdens izdzer. Liekas pretīgi, bet koliku situācijās es domāju, ka mammas var apēst ne to vien, ja tikai palīdz. Un man pat tas ūdens garšoja!\n\n  \n\n**Pastāsti, kā meitiņa nāca pasaulē?**\n\n  \n\nSeptiņos no rīta nogāja ūdeņi, vienos naktī man beidzot veica ķeizergriezienu. Gribēju laist pasaulē meitiņu pati, bet nesanāca, kā plānots. \n\n> Man vīrs ļoti, ļoti daudz palīdzēja. Edvīns bija milzīgs atbalsts! Pirmās četras stundas pēc smagām dzemdībām, kas mūsu gadījumā beidzās ar neplānotu ķeizergriezienu, meitiņai pirmā tikšanās bija nevis ar mani, bet ar vīru. Man tikai parādīja mazuli, pielika pie sejas uz mazu brīdi un aiznesa. Rokās bēbīti nedeva. Paliku operācijas zālē, kamēr Edvīns bija pie mazulītes. Māsiņas teica: “Ej pagulēt!”, Edvīns atbildēja: “Nē, es te sēdēšu.” \n\nUn arī par šo tēmu man jāsaka – nekas nav viennozīmīgs! Dzemdību ceļi nav tik paredzami, kā šķiet. Pirms dzemdībām man cilvēki teica: “Tu nodarbojies ar sportu, presīte ir stipra, tev viss būs viegli!” Prasīja, kā es piedzimu, teicu – mamma pati piedzemdēja. “Nu, tad tu arī pati piedzemdēsi!” pareģoja līdzcilvēki. Bet ir tik daudz faktoru, kas var ietekmēt bērniņa pasaulē nākšanu. Mums katram ir sava bioloģija, savas emocionālās lietas,- kādu gan scenāriju var mums kāds paredzēt. Man draudzenei, kurai ārsti teica, ka būs dēliņš, piedzima meitiņa. Pat šis, lūk, nav garantējami! _(Smejas.)_ Un trakākais, kas var būt, pēc tam iekrist sevis vainošanā.\n\n  \n\n**Jūsu lēmums – saglabāt cilmes šūnas. Vai pastāstīsi, kā par to izlēmāt?**\n\n  \n\nMums paziņas taisīja cilmes šūnu procedūru, no viņiem dzirdējām daudz labu atsauksmju par šo iespēju. Es ticu tehnoloģiju attīstībai un zinu, ka mēs nekad nevaram paredzēt nākotni saistībā ar veselību. Saredzēju iespēju. Esmu no cilvēkiem, kuru īsti nevar ne ar ko pārsteigt, jo vienmēr izdomāju visus variantus, arī sliktos scenārijus, lai sagatavotos. Protams, ka jādomā labas domas, bet, jo vairāk iespējas mēs apsveram, jo vairāk pasargāti esam no šoka.\n\n  \n\nManā gadījumā pati procedūra notika nemanāmi, jo man aiz krūtīm bija aizkariņš, es gulēju un neko neredzēju. No mājām biju paņēmusi līdzi kasti, ko iedeva cilmes šūnu klīnika ar procedūrai nepieciešamo, ko tālāk jau izmantoja mediķi. Visas vecmātes to darīt ir apmācītas. Arī materiālu, audus tālāk cilmes šūnu klīnikai nogādāja speciālisti, par to man nebija vairs jāraizējas.\n\n  \n\n**Skatoties Tavas**** _Instagram_****ziņas, es vienmēr nopriecājos redzēt, ka Miriam Amira ir kopā ar jums teju visu laiku. Arī tad, kad esat darbā.**\n\n  \n\nJā, mums aukles nav. Un savus projektus lēnām atsāku, kad meitiņai bija divi mēneši. Mums palīdz mana mamma, reizēm Edvīna tētis. \n\n> Mani ļoti ietekmēja reiz lasīta saruna ar kādu krievu tautības humoriķi. Viņa teica: “Es zaudēju savu dēlu, kad viņam bija divdesmit gadi. Un ja es varētu atgriezt laiku atpakaļ, es ņemtu savu dēlu, cik iespējams, visur sev līdzi, neatstātu ne auklēm, ne vecvecākiem. Tā es būtu ar viņu vairāk kopā, redzētu viņu. Bet tagad - pagājuši divdesmit gadi, esmu daudz strādājusi, kaut ko nopelnījusi, bet kam tas viss? Kur es to likšu? Nevienam es to vairs iedot nevaru, un arī atmiņu par savu bērnu man ir maz.” \n\nKad šo lasīju, es vēl nebiju mamma. Bet šķita tik precīzi pateikts, ka atceros to joprojām. Jā, reizēm šo kopā būšanu nav viegli apvienot, un kādreiz jau Miriam Amira ir arī pie vecmāmiņas, bet bērnam vecāki ir ļoti vajadzīgi.\n\n  \n\n**Pa kuru laiku Tu zīmē tos skaistos papagaiļus?**\n\n  \n\nNaktīs, kad visi guļ, zīmēju līdz pat četriem no rīta. Esmu nakts putns jau kopš 24 gadu vecuma. Patiesībā mēs ar vīru visu savu apzināto mūžu esam bijuši nakts putni, arī Miriam Amiru liekam šobrīd gulēt ap pusnakti. Nezinu, kā būs skolas laikā, bet bērnudārzu mēs neplānojam, tāpēc bērnam sanāk pielāgoties mūsu dzīves un diennakts ritmam.\n\n  \n\n**Vai neplānojat bērnudārzu vispār?**\n\n  \n\nEs gribu izlaist visas tās slimošanas, bez kurām, kad paklausies vecākus runājam, nav iespējams tikt cauri, ja bērns tiek vests uz bērnudārzu. Parasti jau bērna slimību izslimo visa ģimene. Jā, viens no pirmajiem iemesliem ir tas, ka mūzikas dēļ es nevaru atļauties slimot. Varbūt domas vēl mainīsies, bet šobrīd domāju šādi.\n\n  \n\n**Tas nozīmē, ka ar šī brīža dienas ritmu viņu virzāt mākslinieku virzienā?**\n\nNē, es nedomāju, ka viņas dzīvei obligāti būtu jāsaistās ar mūziku. Un kā liela daļa vecāku, es pat negribētu, ka viņa izvēlētos mūsu profesiju. Šķiet, ka tikai ārsti vēlas, lai bērni turpinātu viņu arodu. Ar Edvīnu noteikti Miriam Amiru vērosim, uz ko viņai ir talants. Mēs ar Edvīnu esam ļoti dažādi – es neesmu loģiski domājoša, viņš ir pārāk loģisks. Es varu visu naudu iztērēt vienā dienā, viņš ir taupīgs. _(Smejas.)_ Varbūt tas ir ļoti sievišķīgi. Edvīns man reiz jautāja: “Kā tu agrāk vispār dzīvoji?” Es smejos: “Nezinu, kaut kā jau izdzīvoju.” Es patiesībā pati nesaprotu. Lūk, mēs esam ar vīru dažādi, tad nu skatīsimies, ko Miriam Amira mums “izmetīs”! \n\n  \n\nBet es noteikti nebūšu tas cilvēks, kas liks savam bērnam izvēlēties prestižu profesiju. Domāju, ka tur, kur tu esi labs, tur tev maksās vairāk. Zinu, ka daudz viesmīļi labi nopelna, jo viņiem sanāk, viņi ir savā vietā! Zinu pēc savas pieredzes – strādāju ar mammu biznesā, kur varēja labi nopelnīt, bet es biju ļoti nelaimīga. Sapratu, ka velti tērēju savu laiku. Dzīve notiek šodien, tagad, bet prieka nav! Un man ir bijis arī tāds periods, kad saprotu, ka ar savu kaislību nevaru nopelnīt. Reiz, kad domāju mest mieru, man mūzikas nozares pārstāvis, labs draugs teica: “Ir acīm redzams, ka tev ir talants. Vai tev nav bail par to, kas notiks tad, ja savu talantu izmetīsi miskastē? Ja tev tas ir dots, vai tev šķiet, ka no tā vajag atteikties?” \n\n  \n\n**Kas šobrīd notiek ar mūziku Tavā pasaulē Covid-19 laikā?**\n\n  \n\nŠis nav vienkāršs laiks. Mēs bijām pirmie, ko aizsūtīja uz soliņa apsēsties. Vēl strādāja tik daudz publisko vietu, sporta zāles un visi veikali bija vaļā, kad mūziķiem jau atcēla visus koncertus. Un mēs noteikti arī pēdējie no šī iziesim. Iedomājies, cik dārgām jābūt biļetēm, lai nodrošinātu koncertu atļautajiem 20 cilvēkiem! Ja nebija uzkrājumu, es nezinu, kā šo laiku varēja izturēt. Un tik daudziem nebija šo uzkrājumu, ne tikai mūziķiem! Nu, cik procentu cilvēku mūsdienās var šos uzkrājumus regulāri veidot? Vienīgais, kas glābj šajā laikā, ir doma, ka talantu jau nevar atņemt. \n\n  \n\nDomāju, ka pēc pandēmijas būs lielas izmaiņas mūzikas jomā. Nav iespējams paredzēt, uz kuru pusi, bet cilvēki būs citādāki. Jau ir citādāki, es to jūtu arī no sevis – nevaru vairs paklausīties to, kas šķita labs pirms pandēmijas. Sauc to par kādu mistiku vēlies, bet manas sajūtas saka, ka cilvēkiem tuvākas būs melodijas. \n\n  \n\nŠajā laikā es arī sapratu, cik daudz man ir drēbju, un cik bieži es iepirkos agrāk. Koncertu laiks pieprasīja vienu fotosesiju pēc otras, regulāru jaunu apģērbu iegādi. Tāda patērētāju sabiedrība! Un šajā pandēmijas laikā, kad esam daudz vairāk mājās, saprotam, ka bez visa tā var iztikt un pat ļoti labi! Tāpēc man šķiet, ka pārmaiņas ir neizbēgamas, jo cilvēkiem ir citas, mazliet jaunas sajūtas par dzīvi. Lasīju “Armani” modes nama veidotu materiālu, kurā viņi runā par to, ka jāpārdomā _fashion week_ regularitāte – kāpēc gan šos pasākumus veidot cauru gadu un tik bieži? \n\n> Tas pats notiek ar _Instagram_ – mēs liekam visādas ziņas tikai, lai noturētu regularitāti. Pazūd konteksts. Bijām tā ieskrējušies, ka nejutām, ka runājam tāpēc, lai par sevi atgādinātu, nevis tāpēc, ka mums tiešām ir ko teikt. \n\nTā diemžēl ir. Man ļoti gribas cerēt, ka šajā laikā mēs būsim šo to sapratuši. Viens par otru, katrs par sevi, par saviem līdzcilvēkiem un pasauli. Gribas cerēt, ka tādi vispasaules notikumi, kā šis vīruss, būs mums iedevis gana daudz arī laba, ne tikai atņēmis. Viss jau atkarīgs no tā, kā uz notikušo savā dzīvē skatāmies, vai ne?\n\n  \n\n***",
    "category": "dzives-gads",
    "categoryName": "Dzīves gads",
    "readTime": "12 min",
    "author": "Laura Bērziņa",
    "date": "2020-08-03",
    "published": true
  },
  {
    "title": "divgadnieks-1",
    "excerpt": "Source: https://www.izaugtmilestiba.lv/post/divgadnieks-1",
    "content": "# divgadnieks-1\n\n---\n\n# Kas divgadniekam azotē?\n\n  * Izaugt Mīlestībā\n  * Jul 7, 2022\n  * 9 min read\n\n**Izziņa, interese, iniciatīva – šie ir atslēgas vārdi, runājot par divgadniekiem un trīsgadniekiem. Līdz ar smadzeņu nobriešanu, garīgo attīstību, vertikālo ķermeņa stāju, zīdainis pārvēršas par patstāvīgu cilvēku, kurš aizvien vairāk apzinās savas spējas. Un iepazīst savas emocijas.**\n\n  \n\n**Nošķiršanās no mammas**\n\n  \n\nLīdz trīs gadu vecumam bērnam nobriest sapratne, ka viņš ir pats par sevi. Savu atdalīšanos no mammas bērns pastiprina, paplašinot savu darbošanās zonu – tāpēc viņam tik lielu prieku sagādā bēgšana. Šādi divgadnieks dabiski mācās pats kontrolēt tuvināšanās un attālināšanās iespēju un atgriezties pie savas drošās salas – mammas un tēta – kad jūt tādu vajadzību.\n\nBērni šajā vecumā ir zinātkāri, tāpēc ir labi, ja vecāki šo izziņu veicina – nebaida, ka tas un šis ir bīstams, bailīgi neiegrožo.\n\n> Iedrošinot savu divgadnieku izmēģināt ko jaunu un pārliecināties par savām spējām, tiek sekmēta ne tikai garīgā attīstība, bet arī ķermeņa fiziskā attīstība.\n\nTieši šādi divgadniekam attīstās pašapziņa. Bērns aizvien biežāk saskaras ar situācijām, kad viņa vēlmes nevar tikt izpildītas vai arī vecāki tās izpildīs pēc laika. Bērns mācās ievērot noteiktas robežas, vecāku norādes un šādus tādus aizliegums. Divgadnieks sāk saprast, ka nav pasaules centrs, tāpēc arī reizēm mēdzam piedzīvot bezspēcīgas bērna dusmas un vēlmi visu sajaukt – tā ir normāla bērna reakcija, kas rāda, ka viņš pamazām sāk apjaust šīs robežas. Un tas ir iemesls, kāpēc sodi šajā vecumā neveicina nekādu personības attīstību. Tieši pretēji – \n\n> Sodot divgadnieku, mēs riskējam bērnu izveidot par cilvēku bez sava viedokļa un gribas. Bērns pašsavaldīšanos var apgūt vien tad, ja līdzās ir mīļi un mierpilni vecāki. \n\n  \n\n**Aktualitāte pāriet uz “otru galu”**\n\n  \n\n“Zīdaiņu vecākiem galvenā rūpe visbiežāk ir par mazuļa apetīti, - lai viņš ir paēdis, lai nekrītas svarā, bet divgadnieku vecākiem jau svarīgāk ir tas, lai mazajam vēders ir izgājis,” stāsta terapeite. Dzīves pirmajā gadā bērns juteklisko baudu saņem caur muti, bet nākamajā fāzē baudas sajūtas pārvietojas uz tūpļa un urīnizvadceļu apvidu. \n\n  \n\nTā ir fizioloģija. “To apstiprina arī vecāki, kas ar divus trīs gadus veciem bērniem vēršas pēc palīdzības ar tādām sūdzībām kā “mans bērns nekakā jau trīs dienas”, “manam bērnam ciets vēders”, teic Gunta Andžāne. Un, kamēr divgadnieks vēl tikai mācās pastāvīgi ēst, apģērbties, par sevi parūpēties un kontrolēt savus ikdienas procesus, viņš jau tagad lieliski spēj izvēlēties – izspiest kaku vai nē. “Divgadnieks ļoti labi saprot, ka, sasprindzinot sfingteru, viņš var izspiest un var arī neuzspiest kaku. Šodien to novērot ir grūtāk, jo autiņbiksītes vairs neliek vecākiem saasināt uzmanību uz faktu, lai tikai bērns pirms pastaigas ārā būtu pasēdējis uz podiņa. Savus 30 gadus atpakaļ mammas izmantoja marles autiņus, tāpēc, lai kaka nepieliptu pie dibena, bērnus sēdināja uz podiņiem, mācot, ka tagad ir svarīgi pakakāt.\n\n  \n\nBērns saprot, ka mamma un tētis ļoti grib, lai viņš pakakā podiņā. Nu, kurš vecāks nepriecājas, kad mazais savas dabiskās vajadzības ir nokārtojis pats savā podiņā? Mēs visi tā darām, jo tiešām priecājamies, ka bērns ir apguvis ko jaunu. Bet zemapziņā divgadnieks sāk saprast, ka tas, ko viņš pats var izdarīt un kontrolēt, mammu un tēti iepriecina. \n\n> Un šāda situācija veido pirmās tirgus attiecības: ja mamma vai tētis būs pret mani labi, es viņiem došu. Ja mamma kreņķējas un saka: mans bērns jau trešo dienu nekakā, tad rodas jautājums: kas mainījies attiecībās, ka divgadnieks no sevis “neko negrib jums iedot”. \n\nJo tas ir vienīgais, ko divgadnieks pats spēj šajā vecumā izvēlēties – dot vai nedot. Uztura speciālisti teiktu, ka bērns ēdis ēdienu, kas slikti šā gremojas, un sava daļa taisnības tur var būt, tomēr psihoemocionālā pasaule noteikti joprojām ir līdzās,” stāsta ārste – psihoterapeite. \n\n  \n\n**Mazliet par kaunu**\n\n  \n\n“Bet, lūk, tas otrs gals jau vairs nav tik smaržīgs un skaists, un visiem rādāms, tāpēc mums par šo netīk runāt,“ smaida Gunta Andžāne. “Tas ir ķēpīgs, smirdīgs, mammai un tētim seja bieži savelkas manāmā riebumā: “fui, pē”. Jo neviens jau nekaifo par vēdera izeju,” stāsta speciāliste. “Tomēr ir būtiski saprast, ka riebums ir saistīts ar kauna sajūtu.\n\n> Kauns ir divgadnieka galvenā emocija, ko bērns izjūt, un vecāki to ierauga arī viņa mīmikā, ķermeņa pozā, uzvedībā. \n\nVienkāršoti varam teikt, ka piedzimstot mūsos ir septiņu emociju pakete: prieks, dusmas, bēdas, riebums, kauns, vainas sajūta un bailes. Šīs emocijas attiecīgajā attīstības posmā “atmostas” ar uzdevumu palīdzēt psiholoģiski reaģēt uz ārējo kairinātāju un nodrošina personības izaugsmē. Kauns, vainas sajūta un bailes ir vienā “komplektiņā”. Zīdainim no šīm trim redzamākās ir bailes, bet divgadniekam jau pievienojas arī kauna sajūta. \n\n  \n\nTo labi pierāda piemērs, kad mainām zīdainim autiņbiksītes. Mēs varam teikt: trakums, nokakājies līdz padusēm, omes segu arī apkakāji, nu, šausmas, bet zīdainis tikai laimīgs smaida, ticis pie plika dupša. Ne jau bērnam tajā brīdī ir kauns, bet mammai. Taču divu gadu vecumā mēs bieži vien kauninot papildus pastiprinām kauna sajūtu, kādu jau tā šajā laikā bērnā aktivizējas. Tad nu sanāk, ka bērns saņem ne tikai savu dabisko un vajadzīgo kauna sajūtu, bet vēl arī vecāku kaunu.\n\n  \n\nLabs piemērs ir visiem zināmā situācija, kad ejam pa ielu ar savu divgadnieku un satiekam sen neredzētu paziņu, ar ko bērnam nav nekādu asociāciju. Divgadnieka dabiskais kauns liek tam paslēpties aiz mammas, un tas ir akceptējami. Bet tik bieži sabiedrībā vērojam vecāku reakciju: ko tu slēpies, nāc parādies, cik liels esi izaudzis, šī taču ir mammai pazīstama tante!    \n\n**Ķēpāšanās divas sejas**\n\n  \n\n“Smērēšanos ar ēdienu vai kakām, kā tas mēdz būt divagdnieku vecumā, mēs uztveram ar skaļu un izteiksmīgu “fui”. Šādās situācijās mammai gribas visu pēc iespējas ātrāk satīrīt. Un tas ir saprotams, jo tās ir destruktīvas, nepatīkamas darbības. \n\n> Tomēr bērna dabiskajai vajadzībai – ar to, ko es radu, varu kaut ko arī darīt – ir jādod iespēja izpausties. \n\n“Mīcam picas mīklu, spēlējamies smiltīs, no mitrajām smiltīm veidojam pilis, dodam bērnam krāsas, lai izķēpājas, dodam kinētiskās smiltis, plastikas, palstalīnu,” rosina speciāliste. “Ieliekam dabisko vēlmi un vajadzību skaistā formā bez bērna kaunināšanas. Un lapu, kur izķēpātas guaša krāsas, ierāmējam kā skaistu darbiņu un pieliekam pie sienas!” \n\n  \n\n“Es neaicinu uz nekārtību, bet pārspīlēta tīrība no vecāku puses divgadnieka vecumā dod lielu iespēju, ka nākotnē viņā nostiprināsies sajūta, ka visam dzīvē jābūt pārspīlēti kārtīgi un precīzi,” stāsta Gunta Andžāne. \n\n> Kauns, tīrība un kārtība ir ļoti cieši saistīti jēdzieni. Tāpēc pārspīlēts perfekcionisms un kontrole pieaugušā vecumā ir sievietes vai vīrieša kā divgadnieka traucējums. \n\nVecāki, kuri, protams, neko sliktu negribēdami, šajā laikā nepārtraukti atgādina: neaiztiec zemi, nenosmērē drēbes, šito neņem rokās, fui, pē, netīrs, riskē vēl ar ko būtisku. Ja bērns neizķēpājas divu gadu vecumā, nākotnē šis cilvēks var saskarties ar sarežģījumiem dzimumattiecībās. \n\n  \n\n“Sekss jau arī nav nekāda tīrā padarīšana – divi sasvīduši ķermeņi, kas pūš un elš, un beigās vēl kaut kas izdalās. Kas gan tur skaists?” retoriski jautā Gunta Andžāne. “Te arī atbilde, kāpēc pieaugušā vecumā sievietes un vīrieši pret seksuālajām attiecībām ir kategoriski: darīšu to kārtīgi un tīrīgi, seši/deviņi pozā, noteiktā laikā un tikai tad, kad gribēšu bērnu, nekādas brīvās seksuālās aktivitātes no manis neprasiet.” \n\n  \n\n**Trīsgadnieka “uh!” periods**\n\n  \n\nTrešajā dzīves gadā arvien vairāk attīstās bērna fiziskā un emocionālā pastāvība. Bērns spēj ilgāku laiku palikt bez mammas un tēta, nav nepieciešams pastāvīgs redzes un dzirdes kontakts ar mammu vai tēti. Bērns par sevi vairs nerunā trešajā personā, apzinās savu “es”. “Tiklīdz bērns sāk izmantot vārdu “es”, viņš rāda, ka ir psihoemocionāli gatavs socializēties,” skaidro Gunta Andžāne. Trīsgadnieks ir sasniedzis spītības vecuma augstāko punktu, un tas ir dabisks un svarīgs personības attīstības process, jo bērnam ir jāapgūst sava pastāvība. Mazinās maigums, bet pastiprinās izzināšanas kāre par to, no kurienes cēlies, kāds bijis maziņš bēbītis. Ja bērns aug brīvs un nenomākts (tas gan nenozīmē – pilnīgi neierobežots), tad arī viņa smadzeņu darbība attīstās labi. \n\n> Tas, cik spēcīgi bērns spēs pateikt “es”, ir atkarīgs no vecākiem. Un, lai cik interesanti tas būtu, jo vairāk šajā laikā bērnu cenšas iegrožot, jo spēcīgāka kļūst trīsgadnieka dabiskā spītība. \n\n  \n\n“Trīsgadniekā pamostas arī dzimuma identitāte un no iepriekš minētajām emocijām - vainas sajūta,” stāsta Gunta Andžāne. “Šajā vecumā bērns aizvien vairāk izzina pasauli pastāvīgi, kaut ko pa klusam nokrāso, pārkārto, dažreiz savā pētnieciskajā procesā arī salauž. Tad vecākiem nereti izsprūk: kurš šito izdarīja, kurš ir vainīgs? Ja vecāki ar šo vainošanu “nodarbojas cītīgi”, bērns izaug ar sajūtu, ka ir vainīgs teju par visu, lai gan patiesībā ir bijis savā dabiskajā izziņas procesā. Un šie patiešām nav kaut kādi muļķīgi psiholoģiskie pārspīlējumi,” uzsver speciāliste.\n\nMums ir jābūt uzmanīgiem ar saviem izteicieniem, jo kaunināšanai un vainošanai ir milzīgs spēks. Tas nenozīmē visatļautību, ikdienu bez noteikumiem. Bet, ja uz sienas bērns nedrīkst krāsot, tad vecākiem vajadzētu uzlikt lielu lapu un teikt bērnam, ka, lūk, šeit tu drīksti izpausties. Tas, kā vecākiem izdosies iziet cauri trīsgadnieka vecumam atspoguļosies bērna 16 gadu vecumā. Tikai tad jau bērnu vairs nevarēs pasist padusē un aiznest, kur nepieciešams.\n\n  \n\n**Konfliktu risināšana kā spēle**\n\n  \n\n> “Divgadnieki trīsgadienieki kopē sava dzimuma vecākus. Kā dara tētis, darīs arī dēls, un meita rīkosies tāpat kā mamma. Bet attiecības bērni kopē no pretējā dzimuma. Kādas attiecības mamma veido attiecības ar dēlu, tētis ar meitu, tādas attiecības bērns veidos ar sociumu, sabiedrību,” Stāsta Gunta Andžāne.\n\nTāpēc nevajag mājās spēlēt skolotājus. Būsim vecāki, kas veido draudzīgas attiecības ar saviem bērniem! Tiklīdz kaut ko dabisku, kas bērnam jādara ikdienā, mēs pārvēršam par uzdevumu, mērķi vai cīņu, spēle ir sākusies! Bērnam ir jāzina noteikumi mājās, bet viņš skatās, vai paši vecāki tos,” norāda Gunta Andžāne. Ļoti svarīga ir spēja nosaukt vārdā viņa emocijas arī konfliktu situācijās. \n\n> Kopš agra vecuma mēs domājam, kā bērns attīstīsies intelektuāli. Bieži vecāku vidū notiek tāda kā sacensība, kura bērns jau skaita dzejolīšus, dejo tautas dejas. Ja mēs tikpat cītīgi mācītu emocijas! “Es esmu dusmīga”, “Tu esi dusmīgs”, “Man ir kauns”, “Man ir bail” – mums nepatīk izrādīt savas emocijas un mēs neiztulkojamo bērnam viņa emocijas. Jo tā nav pieņemts! \n\n  \n\nPiemēram, bērns veikalā uztaisa histēriju. Tad mamma jānotupstas pie bērna un jāpaskaidro: es redzu, ka tu esi dusmīgs, es arī tavā vietā būtu dusmīga, bet šoreiz mēs varam paņemt šo vienu konfekti. Pēc tam jāpaņem bērns pie rokas vai klēpī un jāiet uz kasi samaksāt. Šādās situācijās vecāki jūtas slikti, viņiem šķiet, ka no malas izskatās teju smieklīgi. Vecāki izjūt gana lielu kaunu, lai šādi ar savu bērnu parunātu. Kāpēc? Jo reti kurš tā dara,” stāsta speciāliste.   \n\n**Sabiedrības spiediens**\n\n  \n\n“Nu jau sabiedrība ir kļuvusi pieņemošāka, nevar salīdzināt ar attieksmi pirms 10-20 gadiem, kad svešas tantes un onkuļi nekautrējās izteikt dzēlīgas piezīmes: kā tad nu tā, mammīt, šitāds bērns, šausmas, vārtās te veikalā pa grīdu un bļauj kā nelabais. Šodien mammām kauns un vainas sajūta (ko par mani padomās) arī ir salīdzinoši mazāka, tomēr ir joprojām. Un kaunam ir jābūt, bez tā nevar, jo uz tā balstās tikums, morāle, pieklājība. Bet tiem, kuri uzauguši padomju laikos, kauns ir pārdozēts. Šiem vecākiem bieži kauns ir teju par visu,” stāsta terapeite.\n\n> Tāpēc nereti tie vecāki, kas vēlas citādāk, kuri veido ar bērnu emocionāli tuvas un drošas attiecības, izjūt kaunu un atstumtības sajūtu. Ir ārkārtīgi grūti izturēt spiedienu. “Tad ir grūti arī sadzirdēt speciālistu, kurš saka: mammīt, pusaudžu gados jūs redzēsiet, kā nāks atpakaļ jūsu ieguldītās pūles, un jūs būsiet laimīgi vecāki laimīgam pusaudzim,” stāsta Gunta Andžāne.\n\nLiels spiediens un niecīgs atbalsts. “Mēs baidāmies kļūdīties, lai gan kļūdas ir dabiskas. Neviena mamma savam bērnam nenodara apzināti pāri. Bet ja blakus ir kāds bubinātāks: “Nu, nu, nu, kā tu tā”, tas tikai audzē kaunu, vainu, bailes, represētās jeb apspiestās dusmas un jaunie vecāki bieži jūtas kā slazdā - ka neko mainīt nevar, jo no visām malām skan pārmetumi. Tāpēc tik ļoti svarīgs ir atbalsts! Palīdzi un paslavē jaunos vecākus! Arī bez bakstīšanas no malas viņi savu reizi izjūt nepārliecinātību,” aicina Gunta Andžāne. “Ja ir vēl iekšējais cenzors un spiediens, ka visi tā dara un man arī tā jādara, citādi mani no sociuma izmetīs un nepieņems, ja nav līdzās neviena, kas saka, ka esi pietiekarī laba mamma un tētis, pārdegt ir ļoti vienkārši. Ir vajadzīgs kāds, kas saka: viss ir pupu mizas, paskaties, cik tavs bērniņš ir laimīgs, vesels, cik jūs labi saprotaties! \n\n> Jo vairāk būs “super mammas”, kas izrāda savus “superbēbjus”, jo vairāk citām mammām, ieraugot savu mazuli, kas nosmērējies ar auzu putru līdz acīm, šķitīs, ka viņas bērns un viņa pati nav derīgs sabiedrības locekļi,” stāsta Gunta Andžāne. \n\nIr svarīgi izglītoties un izprast bērna attīstības psiholoģiskās puses, tomēr tik pat svarīgi ir nepazaudēt savu kā mammas un tēta sajūtu šajā visā.\n\n  \n\n***\n\n  \n\n **SITUĀCIJAS UN RISINĀJUMI**\n\n  \n\nSituācija: **Bērns atsakās ģērbties, un iziešana no mājas regulāri beidzas ar traci**\n\nRisinājums: “Jebkura veida pavēles no vecākiem, piemēram, ”Nāc ģērbties!” vai ”Nāc ēst!” divus trīs gadus mazam bērnam ir spēle. Kādu spēli mēs “palaižam”, tādu mazulis spēlēs. Vecāki var spēlēt sacensības: kurš pirmais. Protams, ar noteikumu, ka pieaugušais neuztver to pārāk nopietni un, saģērbies pirmais, no prieka nelēkā: jā, es tevi uzvarēju! Tad mazais saprot, ka nekad mūžā nevarēs saģērbties tik ātri, ja nu vienīgi tad, kad pašam būs 30 un tētim jau 60,” smejas ārste-psihoterapeite. \n\n  \n\nSituācija: **Bērns veikalā gāžas gar zemi**\n\nRisinājums: Tā arī ir spēle. Bērns domā: mamma mani ņem līdzi uz veikalu, es gāžos zemē, mamma sarkaniem vaigiem stutē mani augšā un purina, lai savācos. “Neņemšu vairs tevi līdzi,” mamma norūc. Un nākamajā reizē bērns tāpat ir kopā ar mammu veikalā. “Nevajadzētu draudēt, ja zinām, ka to neizdarīsim. Vislabāk, ja šajā spēlē nemaz neiesaistāmies. Bet brīdī, kad bērns ieņēmis pozu, ka viņam vajag šo vai to, citādi viņš gauži raudās, vecākiem vajadzētu notupties bērna acu augstumā un paskaidrot, kas patlaban notiek. Paskaidrot viņam savas emocijas. Un varbūt kādreiz vērtīgi uz veikalu tomēr doties bez divgadnieka,” iesaka Gunta Andžāne. \n\n  \n\nSituācija: **Divgadnieks iesit un smejas**\n\nRisinājusm: Bērnam jāsaka – “Stop, mammai (vai kādam, kuram sit) sāp. Ja tu kaut ko vēlies, pasaki vai parādi.” Ir ne tikai nepareizi, bet arī bezjēdzīgi viņam atdarīt ar to pašu, jo bērnam arī šī ir spēle. Viņš rotaļājas! Arī tad, ja šādi mēs gribētu likt bērnam saprast, ka tad, ja iesit, sāp, bērns šajā vecumā vēl nekādi nevar to “salikt kopā”. Viņa smadzeņu darbība vēl nav tā attīstījusies. Izpratne, ka viņa sišana otram sagādā sāpes, bērnam rodas krietni vēlākā vecumā. \n\n  \n\n***\n\n  \n\nKonsultē: ārste - psihoterapeite GUNTA ANDŽĀNE\n\nFoto: Daiga Ellaby\n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Bērnudārznieks](https://www.izaugtmilestiba.lv/blog/categories/bērnudārznieks)\n  * [Vecāku un mazuļa veselība](https://www.izaugtmilestiba.lv/blog/categories/veseliba)",
    "category": "dzives-gads",
    "categoryName": "Dzīves gads",
    "readTime": "9 min",
    "author": "Laura Bērziņa",
    "date": "2022-07-07",
    "published": true
  },
  {
    "title": "divgadnieks",
    "excerpt": "Source: https://www.izaugtmilestiba.lv/post/divgadnieks",
    "content": "# divgadnieks\n\n---\n\n# Mazais spītnieks. Vai patiešām?\n\n  * Izaugt Mīlestībā\n  * Sep 25, 2019\n  * 5 min read\n\nUpdated: Dec 17, 2019\n\n**Pirmos konfliktus, kad bērns atsakās sadarboties, vecāki visbiežāk pamana jau mazuļa pirmā dzīves gada beigās. Un lai gan tad šķiet, ka šis “izlaidenis” vēlas mammu un tēti kaitināt, sāpināt un provocēt uz strīdu, tā nav. Bērna smadzenes gluži vienkārši vēl nav attīstījušās, lai viņš pats varētu regulēt savus impulsus, saprast to, ko vecāki saka, un izteikties pats. Kas notiek ar mazuli, kas notiek ar vecākiem un kā sadarboties, atklāj**[** _VITA KALNIŅA_**](https://lina.lv/shop/ieraksts-ko-iesakt-ar-mazo-spitnieku-1-un-2-dala/)**.**\n\n**Tie nav niķi, tas ir pārpratums**\n\n  \n\nSadarbība ir abpusēja vienošanās par to, kā sasniegt kopīgu mērķi. Un atslēgas vārds šajā visā ir “kopīgs mērķis”. Ja vecāka mērķis ir pagūt laikā uz darbu, bet bērna mērķis tajā pašā laikā ir paspēlēties, jo uz bērnudārzu iet negribas, kopīga mērķa nav. Līdz četriem gadiem bērni nesaprot, kad sakām - “mammai ar tēti ir jāsteidzas, _fiksāk_ ”. Un lai gan sabiedrībā valda spēcīgs uzskats, ka bērniem vecāki ir jāklausa, tā nav. Vecāki un bērns – tā ir mijiedarbība un draudzība. Sadarbība, ko iespējams apgūt! \n\n  \n\nBet, protams, ka sadarboties ar nerunātāju var būt ļoti sarežģīti. Kad bērns domā vienu, vecāki citu – skandāls ir teju neizbēgams. “Ja _šitā_ nav labi, un tā nav labi, tad tiec galā pats!” situācija ir teju klasika. Tomēr jāsaprot, ka \n\n> neviens bērns negrib padarīt savus vecākus trakus, bērni tiešām nesaprot, ka mamma ar tēti var pasauli saprast citādāk. \n\nUn tad tieši bērns var uztvert, ka vecāki tīšām pretojas, speciāli atsakās darīt, kā bērns vēlas. Tikai apmēram sešu gadu vecumā bērns spēj pilnībā regulēt savus emociju impulsus, izvērtēt arī to, vai un kā reaģēt. Tāpēc nepalīdzēs, ja vecāks teiks – atvainojies mammai vai tētim,- jo bērns to sāk saprast tikai apmēram četru gadu vecumā. Un vislabāk atvainošanos, protams, mācīt, kad paši atvainojamies bērnam. Kad bērns paaugsies, tas sāks lietot uzvedības modeli, ko vecāki ir rādījuši agrā bērnībā.\n\n  \n\n**Mazo pusaudžu vecums**\n\n  \n\nJau apmēram bērna 10-11 mēnešu vecumā varam piedzīvot situācijas, kad ar mazuli ir ļoti grūti vienoties, grūti kaut ko sarunāt, bērns reaģē ar dusmām, košanu vai sišanu. Tad šķiet, ka bērns tīšām dara ne tā, kā vajag. Mazliet lielākā vecumā bērnudārza audzinātājas mēdz norāt vecākus – “jūsu mazais mežonis neprot uzvesties!”. Vecāki tad domā – kāpēc tā, mājās taču mēs nevienam pāri nedarām, ak, un ja nu mans bērns izaug par traku agresoru?\n\nKulmināciju šādi protesti sasniedz apmēram 2,5 gadu vecumā (ko psiholoģijā sauc par attīstības autonomijas posmu), un “finišē”, bērnam sasniedzot apmēram četru gadu vecumu. Jā, ir vēl viens vecums, kad bērns “pārvēršas” – pusaudžu vecums, - bet tas jau ir nedaudz cits stāsts.\n\n  \n\n**Kur dzimst pastāvība**\n\n  \n\nEs iedomājos vecāku sejas, lasot, ka spītnieks norims tikai uz četru gadu vecumu. “Jēzulīt! Kā to izturēt tik ilgi!?” Bet nav tik traki! Mums tikai jāzina pāris lietas, kāpēc šādas situācijas rodas.\n\n  \n\nMēs visi zinām, ka katras veiksmīgas sadarbības sākums ir tajā, ka mēģinām viens otru saprast. (To redzam visur – biznesā, attiecībās, bērnu audzināšanā..) Ja mēs gribam otru “pielauzt”, pierunāt, manipulēt ar otru, lai viņš dara, kā mēs vēlamies, tas visticamāk nestrādās. Ilgtermiņā noteikti ne. Pirmajā bērna gadā uzdevums ir “uztankot” maksimāli daudz drošības sajūtas, būt ciešā kontaktā ar savām piesaistes personām, kas regulāri reaģē uz bērna vajadzībām un palīdz tās bērnam apmierināt. Tas ir ļoti svarīgi, lai bērns var attīstīties un ar katru gadu doties pasauli pētīt plašāk. Kad tuvojas bērna gada jubileja, mazulis iet cauri svarīgam attīstības procesam – autonomijas iepazīšanai, sava “es” attīstībai. Un lai autonomiju varētu attīstīt, bērnam ik pa laikam ir jācenšas nokļūt situācijās, kuras ne visai patīk mammai un tētim. \n\n> “Ja es pats neesmu šo izvēlējies, tad mammas un tēta izvēlei man IR jāpasaka “nē”, tikai tad es varu sajusties es pats,” bērns domā. \n\nNekā personīga, kā mums, pieaugušajiem, patīk teikt :) Un šī ir ļoti svarīga lieta – ļaut bērnam kaut ko ikdienā ietekmēt (izvēlēties, piemēram, zābakus, ko vilkt), un tajā pašā laikā, protams, noteikt robežas. Tieši tā bērnā lēnām veidojas pastāvība.\n\n  \n\n**Procesi bērna smadzenēs**\n\n  \n\nPavisam vienkāršoti - smadzenes dalās emocionālajā daļā un kognitīvajā daļā, kas atbild par domāšanu, lēmumu pieņemšanu, atmiņu. Emocionālā smadzeņu daļa ir vecākā smadzeņu daļa, kas mums ir vēl no tiem laikiem, kad cilvēki dzīvoja alās. Tāpēc briesmu un stresa situācijās vispirms cilvēkam reaģē un liek rīkoties emocionālā smadzeņu daļa, un tikai tad, iespējams, pieslēdzas arī kognitīvā puse, kas spēj izvērtēt, apzināties, saprast. Bērniem otrajā, trešajā dzīves gadā vēl nav līdz galam izveidojusies kognitīvā smadzeņu daļa, lai bērns spētu analizēt likumsakarības. \n\n  \n\nTāpēc daudz biežāk ir situācijas, kurās, sajūtot spēcīgas emocijas, bērns uzreiz reaģē (stresa situācijā reaģē ar agresiju, piemēram). Jo citādāk pagaidām vēl neprot.\n\nJa vecāki kliedz uz bērnu, aizliedz kaut ko (kas visbiežāk arī notiek), bērna stress tikai pieaug. “Man ņem nost mantas un mamma vēl kliedz trakā sejas izteiksmē,” bērns nodomā.\n\n> Divgadnieks ar to emocionāli noteikti nespēj tikt galā. Un tieši tad savā emociju pārplūdē notiek slavenā _izklāšanās_ veikalā vai mājās uz grīdas, ko pavada varena aurēšana, reizēm varbūt arī sišana vai spļaušana. Bet tā nav nekāda spītības lēkme. Bērns tikai (kā mācēdams!) cenšas no spēcīgajām emocijām atbrīvoties.\n\nPirms cenšamies bērnu savaldīt, svarīgi zināt, ka līdz trīs gadu vecumam bērns nesaprot valodu tik pilnvērtīgi, lai uztvertu vecāku skaidrojumus. Valodu bērni mācās pēc neverbālām izteiksmēm (balss intonācijas, piemēram!). Un arī tad, ja bērns saprastu, ko mamma vai tētis skaidro, - ir neiespējami domāt un mācīties paaugstinātā stresa apstākļos. Bērnam ir vajadzīga pārliecība, ka mamma man nāk kā palīgs, lai varu savas emocijas izreaģēt, nevis papildus apdraudējums.\n\n  \n\n**Impulsīvās rīcības kontrole**\n\n> Viens no svarīgākajiem vecāku uzdevumiem pirmajos četros gados ir palīdzēt bērnam izregulēt savas emocijas. \n\nUn tas nozīmē mammai vai tētim pašam spēt savaldīties. Nonākt “šeit un tagad” brīdī, sajust sevi, atzīt savas dusmas, kas iekšā vārās - “es to sīko izlidināšu tulīt pa logu!” – to visu just ir normāli! Atzīt to, nomierināties un tikai tad pievērsties bērnam. Tad vecāks var pat ieraudzīt bērna ciešanas, izmisumu, redzēt, ka bērns NEVAR citādāk. \n\n  \n\nTas, vai un kā mēs dusmojamies, tiešā veidā spoguļo mums mūsu pašu bērnības pieredzi. Neapzināti mums un nepazināti saviem bērniem mēs atgriežamies laikā, kad saskārāmies ar līdzīgām sajūtām agrā bērnībā, un ar tām slikti tikām galā. Un neapzināti mēs ķeramies pie tā, ko tolaik piedzīvojām no saviem vecākiem. “Intuitīvi uzkliedzam, intuitīvi uzšaujam, ieliekam bērnu kaktā..” Te izpaužas arī dusmas, ko patiesībā esam apspieduši pret saviem vecākiem agrāk. Reti kurš mūsu bērnu vecvecāks spēja reaģēt ar “es saprotu, ka esi uz mani tik dusmīgs, jo nevar konču ēst, bet mēs pirms vakariņām končas neēdam, tā tas vienkārši ir”. Visbiežāk sekoja sodi, kaunināšana, - lietas, ko negribam “nodot” bērniem, bet tomēr tā rīkojamies, jo neesam vēl sevi līdz galam izpratuši, lai rīkotos citādāk.\n\n  \n\nBet labā ziņa ir tā, ka kognitīvā smadzeņu daļa ir trenējama, un savas emocijas atpazīt un kontrolēt varam iemācīties, arī lieli esot! Un svarīgi nekad neaizmirst, ka mēs darām to, ko intuitīvi uzskatām par pareizu un labāko, ko varam izdarīt. Nevajag iekrist pašpārmetumos, jo mēs rīkojamies tā, kā zinām un saprotam. Bet ir vērtīgi izprast situācijas un turpmāk darīt labāko no tā, ko esam uzzinājuši. \n\n  \n\nPar to, kā risināt ikdienas situācijas, kad divgadnieks jau atkla protestē pret visu pasauli, uzzini [_ŠEIT_](https://lina.lv/shop/ieraksts-ko-iesakt-ar-mazo-spitnieku-1-un-2-dala/).\n\n  \n\n***\n\n_Šis materiāls ir oriģinālsaturs, tā pārpublicēšana bez atsaucēm nav atļauta._\n\n  \n\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Vecāki](https://www.izaugtmilestiba.lv/blog/categories/vecāki)",
    "category": "2-3-gadi",
    "categoryName": "2.-3. gadi",
    "readTime": "5 min",
    "author": "Laura Bērziņa",
    "date": "2019-12-17",
    "published": true
  },
  {
    "title": "dusmas",
    "excerpt": "Dusmas kā jūtas ir daļa no gandrīz ikviena cilvēka dzīves. Dažreiz dusmām ir maza nozīme mūsu dzīvē un tās nerada vērā ņemamas problēmas. Tomēr dusmas var kļūt arī par lielu mūsu dzīves daļu. Tās var ...",
    "content": "# dusmas\n\n---\n\n# Dienišķās dusmas\n\n  * Izaugt Mīlestībā\n  * Mar 31, 2020\n  * 5 min read\n\nDusmas kā jūtas ir daļa no gandrīz ikviena cilvēka dzīves. Dažreiz dusmām ir maza nozīme mūsu dzīvē un tās nerada vērā ņemamas problēmas. Tomēr dusmas var kļūt arī par lielu mūsu dzīves daļu. Tās var kļūt par mūsu dzīvi. (Īpaši šodien šajos apstākļos.) Mazliet padalīšos ar kādu nodaļu no Melodijas Bītijas grāmatas. Varbūt kāds no ieteikumiem noder arī jums!\n\n  \n\n**Ļauj sev sajust dusmas**\n\n  \n\nDaudzi no mums ir sastapušies ar reālu dilemmu attiecībā uz savām dusmām, īpaši, ja ir dzīvojuši tādā ģimenes sistēmā, kas teikusi: \"Nejūti, jo īpaši nejūti dusmas.\" Mēs dusmas norijam, iekožam mēlē, sasprindzinām plecus, iestumjam tās mūsu vēderā, ļaujam tām tarkšēt mūsu galvā, bēgam no tām, ārstējam tās vai iedodam tām cepumiņu. Mēs vainojam sevi, pārvēršam dusmas depresijā, iegāžamies gultā, ceram, ka nomirsim, un kļūstam vai slimi no tā visa. \n\n  \n\nApspiežot dusmas līdzīgi kā citas emocijas, rodas problēmas. Reizēm mūsu dusmas var noplūst pilnīgi nepiemērotā veidā. Mēs kliedzam uz kādu, uz kuru pat nebijām domājuši kliegt. Mēs saviebjam seju, sakniebjam lūpas un palīdzam cilvēkiem justies tā, ka viņi pilnīgi noteikti nevēlētos būt mums līdzās. Mēs sakām to, ko neesam domājuši. Vai arī, kā notiek visbiežāk, mēs pasakām to, ko patiesībā esam domājuši. Vai arī mēs varam izdarīt ko tādu, kas sāpina mūs pašus. Kad cilvēki jautā, kas mums kait, mēs caur sakostiem zobiem sakām: \"Nekas, viss kārtībā, paldies.\" Mēs pat varam sākt darīt mazas zemiskas lietiņas vai lielas zemiskas lietas, kļūstot tādi paši kā tie, uz kuriem dusmojamies.\n\n> Ja dusmas apspiestas jau ilgu laiku, galu galā tās paveiks ko stipri lielāku nekā izgāzīsies uz āru. Nepatīkamas izjūtas ir kā nezāles. Tās nepazūd, ja mēs tās ignorējam.\n\nDusmas ir vienas no dziļājakām izjūtām, kādas dzīve spēj mums radīt. Tās ir viena no mūsu emocijām. Mēs tās jutīsim, kad tās būs mūsu ceļā, - pretējā gadījumā mēs tās apspiedīsim. \"Es neuzticos cilvēkiem, kuri nekad nekļūst nikni. Cilvēki vai nu kļūst nikni, vai nomierinās,\" saka mans draugs Šarons Džordžs, profesionālis garīgās aprūpes sfērā. \n\n> Mums ir visas tiesības justies tik dusmīgiem, cik mēs jūtamies. Tādas pašas tiesības ir arī citiem cilvēkiem. Tomēr mums ir arī pienākums - primāri pašiem pret sevi - pienācīgi tikt ar šīm dusmām galā. \n\n  \n\n**Kuram mītam es ticu?**\n\n  \n\n* Nav pareizi just dusmas.\n\n* Dusmas ir laika un enerģijas lieka tērēšana.\n\n* Labi, jauki cilvēki nejūt dusmas.\n\n* Mums nav jājūt dusmas, kad mēs tās jūtam.\n\n* Kad dusmosimies, mēs zaudēsim kontroli un sajuksim prātā.\n\n* Cilvēki mūs pametīs, ja mēs uz viņiem dusmosimies.\n\n* Citi cilvēki nekad nedrīkstētu dusmoties uz mums.\n\n* Ja citi uz mums ir dusmīgi, mēs noteikti esam izdarījuši ko sliktu.\n\n* Ja citi cilvēki ir dusmīgi uz mums, mēs esam likuši viņiem tā justies un esam atbildīgi par viņu jūtu sakārtošanu.\n\n* Ja mēs esam dursmīgi, kāds cits mums ir licis tā justies, un tas cilvēks ir atbildīgs par mūsu jūtu sakārtošanu.\n\n* Ja mēs jūtamies uz kādu sadusmojušies, attiecības ir beigušās un šim cilvēkam ir jāiet prom.\n\n* Ja mēs uz kādu esam sadusmojušies, mums šis cilvēks ir jāsoda par to, ka viņš mūs sadusmojis.\n\n* Ja mēs uz kādu esam sadusmojušies, šim cilvēkam ir jāmaina tas, ko viņš dara, tā, lai mēs vairs uz viņu nedusmotos.\n\n* Ja mēs jūtamies dusmīgi, mums kaut kas ir jāsit vai kaut kas ir jāsalauž.\n\n* Ja jūtamies dusmīgi, mums ir jākliedz un jābļauj.\n\n* Ja mēs uz kādu esam dusmīgi, tas nozīmē, ka mēs šo cilvēku vairs nemīlam.\n\n* Ja kāds uz mums ir dusmīgs, tas nozīmē, ka šis cilvēks mūs vairs nemīl.\n\n* Dusmas ir grēcīgas emocijas.\n\n* Ir pieņemami justies dusmīgam vien tad, ja spējam attaisnot savas izjūtas.\n\n  \n\nBrīdī, kad sākam tikt galā ar dusmām, pamanām, ka izjūtam dusmas diezga bieži. Tā parasti notiek. Mēs ar to netiksim galā nevainojami. Neviens ar to netiek galā nevainojami. Kļūt mierīgam ir vispārpieņemtā atbilde dusmām. Visam ir vajadzīgs laiks.\n\n  \n\n**Ieteikumi, kā tikt galā ar dusmām**\n\n  \n\nApdomājiet ikvienu mītu par dusmām. Dodiet sev atļauju justies dusmīgiem, kad jums ir tāda vajadzība. Dodiet arī citiem cilvēkiem atļauju justies dusmīgiem.\n\n  \n\nJūtiet savas emocijas. Pat ja tās ir dusmas, tā ir tikai emocionāla enerģija. Tā nav pareiza vai nepareiza. Tā neprasa nekādu novērtējumu. Dusmām nav jābūt attaisnotām vai izskaidrotām. Ja enerģija ir, jūtiet to. Jūtiet arī visas citas emocijas, kas ir zem tā visa - sāpes vai bailes.\n\n  \n\nApzinieties domas, kas nāk līdzi šīm jūtām. Labāk pasakiet šīs domas skaļi.\n\n  \n\nApsveriet domu gājienu, kas pavada šīs jūtas. Turiet tās gaismā. Apskatiet, vai tajā nav kādi defekti. Mēģiniet saskatīt modeli un situācijas, kas atkārtojas. Tā mēs daudz iemācīsimies par sevi un vidi sev apkārt. \n\n  \n\nPieņemiet atbildīgus lēmumus par to, kas jādaram ja vispār kaut kas jādara. Mēģiniet iedomāties, ko mūsu domas mums mēģina pastāstīt. Vai dusmas mums uzrāda problēmas sevī un vidē ap mums, kurām vajadzētu pievērst uzmanību? Vai mums ir jāmainās? Vai mums kaut kas ir vajadzīgs no kāda cita? \n\n> Liela daļa dusmu nāk no neapmierinātām vajadzībām. Viens no ātrākiem veidiem, kā kliedēt dusmas, ir pārtraukt kliegt uz cilvēku, uz kuru esam dusmīgi, aptvert, kas ir tas, ko mēs no šī cilvēka vēlamies, un pajautāt viņam vai viņai to, ko vēlamies. \n\nJa viņš vai viņa nevēlas vai nespēj mums to dot, mums jāizdomā, ko darīt tālāk, lai parūpētos par sevi. \n\n  \n\nNeļausim dusmām kontrolēt mūs. Ja atklājam, ka esam dusmu varā, mēs varam sevi apturēt. Mums nav jāturpina kliegt. Nepārprotiet - reizēm kliegšana palīdz. Tomēr reizēm tā nepalīdz. Tā vietā, lai ļautu dusmām pieņemt lēmumu, labāk to izdarīt pašiem. Mums nav jāzaudē kontole pār mūsu rīcību. Tā ir tikai enerģija, nevis maģisks lāsts pār mums. Emocionāli atdalieties. Aizejiet uz citu istabu. Aizejiet uz citu māju. Nomierinieties. Tad izdomājiet, kas jums ir jādara. Mums nav jāļauj, lai citu cilvēku dusmas kontolētu mūs. Esmu bieži dzirdējusi līdzatkarīgos sakām: \"Es nedarīšu to vai šo tāpēc, ka viņš (vai viņa) dusmosies.\" Nepakļaujiet briesmām savu drošību, bet centieties atbrīvoties no dusmu varas - gan savas, gan citu cilvēku. Mums nav jāreaģē uz dusmām. Tā ir tikai emocionālā enerģija. Reizēm pat nav jāreaģē, kļūstot dusmīgiem, ja mēs tā nevēlamies. Pamēģiniet to kādreiz.\n\n  \n\nAtklāti un godīgi pārrunājiet savas dusmas, kad tas ir piemēroti. Mēs varam pieņemt saprātīgus lēmumus, kā atklāti un atbilstoši izpaust savas dusmas. Tā vietā, lai izgāztu savu niknumu uz konkrēto cilvēku, mēs varam just savas jūtas, apzināties savas domas, saprast, ko mēs no šī cilvēka vēlamies, doties pie viņa atpakaļ un paust savu vajadzību, nevis vienkārši bļaut.\n\n  \n\nUzņemieties atbildību par savām dusmām. Mēs varam teikt: \"Es jūtos dusmīgs, kad tu tā dari, jo..\" nevis: \"Tu padari mani traku!\". Mums nav vienmēr jārunā tādiem vārdiem, it kā mēs tikko būtu iznākuši no terapeitiskas grupas. \n\n> Esiet jūs paši. Vienkārši atcerieties, ka mēs esam atbildīgi par savām dusmām - pat ja tā ir atbilstoša reakcija uz kāda cita nepieņemamu uzvedību.\n\nRunājiet ar cilvēkiem, kuriem uzticaties. Runāšana par dusmām un tikšana uzklausītam un pieņemtam tiešām palīdz attīrīt gaisu. Tas ļauj pieņemt pašiem sevi. Atcerieties, mēs nevaram turpināt virzīties uz priekšu tikmēr, kamēr neesam pieņēmuši, kur šobrīd atrodamies. Un ir cilvēki, kuriem rūp. Ja mums ir dusmas, kas ir nostiprinājušās aizvainojumā, tad atceries, ka aizvainojums mūs var sāpināt daudzreiz vairāk kā palīdzēt.\n\n  \n\nIzdedziniet dusmu enerģiju. Iztīriet virtuvi. Uzspēlējiet bumbu. Vingrinieties. Ejiet dabā. Notīriet sniegu. Rociet dārzu. Ja nepieciešams, būvējiet kaut ko. \n\n> Dusmas rada ārkārtīgi lielu spriedzi, un fiziskas nodarbes palīdz atbrīvot šo enerģiju.\n\nNevainojiet sevi vai citus par dusmošanos. Neļaujiet citiem cilvēkiem sist vai citādi jūs apvainot brīžos, kad viņi jūtas dusmīgi. Nesāpināsim citus cilvēkus, kad esam dusmīgi. Meklēsim profesionālu palīdzību, ja esam ļaunprātīgi izmantoti. \n\n  \n\nRakstiet vēstules, kuras neplānojat nosūtīt. Ja jūtamies vainīgi par dusmām, tad šī metode tiešām palīdz. Sāciet vēstuli ar jautājumu: \"Ja es varētu dusmoties par jebko, neviens nekad to neuzzinātu, un nebūtu nepareizi tā justies, tas, par ko es justos dusmīgs, būtu..\" Kad dusmas ir uz papīra, mēs varam tikt galā ar vainas izjūtu. Arī tad, ja ciešam no depresijas, šis vingrinājums var palīdzēt. \n\n  \n\nTieciet galā ar vainas izjūtu. Atbrīvojieties no nepelnītas vainas sajūtas. Atbrīvojaties no visas vainas sajūtas. Vainas sajūta nepalīdz. \n\n  \n\nNav veselīgi rīkoties naidīgi. Dzīvē bez dusmām ir vēl daudz citu emociju. Tomēr ir normāli dusmoties tad, kad mums tas ir vajadzīgs.\n\n  \n\n***\n\nFragments no Melodijas Bītijas grāmatas \"Pārtraukt līdzatkarību\". Mansards, 2008.\n\n  \n\n  \n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Bērnudārznieks](https://www.izaugtmilestiba.lv/blog/categories/bērnudārznieks)",
    "category": "bernudarzs",
    "categoryName": "Bērnudārzs",
    "readTime": "5 min",
    "author": "Laura Bērziņa",
    "date": "2020-03-31",
    "published": true
  },
  {
    "title": "dzemdibu-sapes",
    "excerpt": "Source: https://www.izaugtmilestiba.lv/post/dzemdibu-sapes",
    "content": "# dzemdibu-sapes\n\n---\n\n# Sāpes dzemdību laikā. Kas tieši un kāpēc sāp?\n\n  * Izaugt Mīlestībā\n  * Jan 9, 2020\n  * 4 min read\n\n**Sāpes dzemdību kontekstā nereti šķiet biedējošas, jo sieviete prāto, kā spēs tās izturēt. Ir vairākas teorijas par to, kas tieši un kāpēc sievietei sāp dzemdību laikā.**\n\n  \n\n**Bailes sāp vairāk**\n\n  \n\nPar to, vai dzemdību sāpes būs panesamas, ir atbildīga sievietes sāpju uztvere, kā un vai spēj sāpes pieņemt psiholoģiski. Ja nejaucan sāpju sajūtu (fizioloģiskās sāpes) ar sāpju uztveri (emocionālie iemesli), dzemdības var palikt atmiņā kā brīnišķīgs piedzīvojums. \n\n> Mēs taču zinām, ka bez sāpēm bērniņš pasaulē ienākt nevar; tās ir vajadzīgas, tās rāda, ka dzemdības norit pareizi, jo mazulis tuvojas.\n\nTomēr to nav tik vienkārši pieņemt, ja sievietei ir kādas nepatīkamas atmiņas par jau piedzīvotām dzemdībām, ja izveidojušies priekšstati, kas sakņojas bērnībā, vai citādi psiholoģiski (cita dzīves pieredze) iemesli, kas liek baidīties no sāpēm. Par šo ir vērts padomāt pirms bērniņa dzimšanas, lai veidotos pārliecība, ka sāpes dzemdībās ir normālas un vēlamas. “Ja sievietes ķermenis bailēs saraujas katru reizi, kad viņa iedomājas par dzemdībām un dzemdību sāpēm, būtu vērtīgi paanalizēt sevi un pajautāt, kāpēc tā. Bieži vien tieši dūla var palīdzēt sievietei šajā ziņā un atrast veidus, kā atbrīvoties no apziņas spriedzes vai negatīvām atmiņām, kas neļauj pieņemt gaidāmo notikumu,” teic Zīle Dāvidsone.\n\n  \n\n**Četras sāpju teorijas**\n\n  \n\nDzemde, iespējams, ir pats spēcīgākais muskulis sievietes ķermenī, jo tās uzdevums ir dzemdību laikā izstumt mazuli. Ikviena no mums pazīst sajūtu, kad pēc lielas fiziskās slodzes “sāp visas maliņas”, tāpēc viens no skaidrojumiem ir šāds: sāpes dzemdību laikā rada dzemdes (kā muskuļa) lielais darbs un nogurums. Sāp arī saites, muskuļi un audi, kas tiek iestiepti, mazulim virzoties pa dzemdību ceļiem.\n\n  \n\nOtrs skaidrojums saistīts ar dzemdību hormonālo norisi, jo šo procesu uz priekšu virza dažādi hormoni. Vieni no galvenajiem ir endorfīni un oksitocīni, kas “atbild” par dzemdes saraušanos un mazuļa stumšanu dziļāk iegurnī. Un tas ir sāpīgi. Tajā pašā laikā šie hormoni “atbild” arī par mīlestību, pieķeršanos (dzemdību kontekstā tas nozīmē pieķeršanos dzimstošajam bērnam, vēlmi par to rūpēties) un mazāku sāpju sajūtu. Tātad tie gan virza dzemdību procesu uz priekšu, radot sāpes, gan arī kalpo kā organisma dabiskie atsāpinātāji un ļauj sievietei pieņemt šīs sāpes, dod garantiju, ka tās būs izturamas.\n\n  \n\nTrešā teorija – intensīvās sāpes ir kā ziņnesis, lai sieviete palīdzētu mazulim piedzimt. Dzemdību laikā mazulis veic vairākus pagriezienus, lai izrotētu cauri iegurnim. Ja sieviete jūt diskomfortu un sāpes, viņa spēj uz tām reaģēt, instinktīvi meklējot ērtāku pozu gan sev, gan bērniņam (var nomesties četrrāpus, ietupties, apļot gurnus, staigāt vai, tieši pretēji, gulēt). Un tas noteikti palīdzēs mazulim nākt pasaulē.\n\n  \n\nUn ceturtā versija – sāpes nepieciešamas, lai sieviete laikus nokļūtu drošā vietā. Tas raksturīgs visām zīdītāju mātītēm, kas instinktīvi saprot, ka ar viņu ķermeni notiek kaut kas liels un jāmeklē patvērums, lai pārciestu sāpes un būtu drošībā, atrodoties bezpalīdzīgā stāvoklī.\n\n  \n\n**Kad sāpes tikai vairojas..**\n\n  \n\nCilvēka organisms ir ļoti gudri veidots, un ikvienai sāpei fizioloģiski ir mērķis un nozīme. Tomēr brīdī, kad mums sāp, tīri instinktīvi sasprindzinām ķermeni un aizturam elpu, it kā aizsargājoties. Šādā veidā sieviete sāpju sajūtu tikai pastiprina, jo organismā trūkst skābekļa, izdalās adrenalīns, un tā iespaidā visas maņas (līdz ar to arī sāpju sajūta) kļūst izteiktākas.\n\n> Kad, sākoties kontrakcijām, sieviete aiztur elpu it kā paciešoties, sāpēm tiek dots papildu spēks. Šāda taktika palielina slodzi uz muskuļiem, un tie ātrāk nogurst, jo adrenalīns iztukšo spēka rezerves.\n\nJa sieviete pirms dzemdībām ir izslāpusi vai nav paēdusi, viņa izjūt nogurumu, un tad sāpes šķiet spēcīgākas. Tāpēc ir labi zināt dzemdību gaitu un saprast, kuri dzemdību posmi prasa visvairāk piepūles un kad ir svarīgi taupīt spēkus. \n\n  \n\nArī mazuļa guļai ir nozīme – ja mazulis iekārtojies ar muguriņu pret mammas muguru, dzemdības var būt arī garākas, jo mazulim jāveic papildu puspagrieziens, tādējādi sieviete var vairāk nogurt un izjust lielākas sāpes. Tomēr mierinājumam jāteic, ka salīdzinoši maz mazuļu izlemj dzimt šādā veidā, liela daļa bērniņu dzemdību laikā pagriežas pareizi. Ja nu bēbītis nekādi nevēlas mainīt pozu, palīdzēt var arī gudra vecmāte, iegrozot mazuli dzimšanai izdevīgākā pozīcijā.\n\nDzemdības sāpīgākas var padarīt arī stimulācijas procedūras. Organismā ievadītais ķīmiskais hormons (oksitocīns) bloķē dzemdes receptorus, kas izdala dabiskos hormonus, līdz ar to dzemdes muskulis darbojas, bet tam netiek klāt baudas hormoni: dabiskais oksitocīns, endorfīni, reloksīni un citi. Paliek tikai sāpju sajūta.\n\n  \n\n**Epidurālās anestēzija**\n\n  \n\nJa sieviete jau laikus apsver jautājumu par epidurālo anestēziju, svarīgi zināt, ka arī šis solis var sagādāt papildu sāpes. “Pētījumos pierādīts, ka epidurālā anestēzija pagarina dzemdības. Un, ja procesa laikā viss nevedas raiti, ja ārsti konstatē, ka kontrakcijas nav gana stipras, lai bērniņš nāktu pasaulē, mediķi var izmantot stimulāciju,” stāsta dūla. “Epidurālā anestēzija efektīvi noņem sāpes, bet sieviete tāpat var izjust dažādas neērtības, ko var radīt ieilgušās dzemdības, sirdstoņu monitorings, kas bieži ir daļa no epidurālās anestēzijas procesa un liek mammai atrasties nekustīgā pozā vairākas stundas, sarežģīta mazuļa izstumšana un visa rezultātā nespēja rast kontaktu ar mazuli pēc tā dzimšanas. Tāpēc vienmēr iesaku sievietēm padomāt par vairākiem sāpju pārvarēšanas mehānismiem arī tad, ja plānots izmantot epidurālo anestēziju.”\n\n  \n\n**Galvenais ir elpot**\n\n  \n\nDabisks dzemdību process ir perfekts, tikai sievietei nevajag tam pretoties. Sāpes pārvarēt noteikti var palīdzēt sakārtota elpošana. “Kad sākas kontrakciju radītās sāpes, ir jāelpo. To pārvarēšanai der jebkāda elpa, bet vislielākais ieguvums ir tad, ja sieviete spēj kontrolēt savu elpu, proti, elpot dziļi un lēni un, samazinot stresu un spriedzi ķermenī, samazināt arī sāpju sajūtu,” skaidro dūla. \n\n> Elpa ir instruments, ar ko atslābināt ķermeni lielās sāpēs, un, tiklīdz tas ir panākts, sāpju sajūta šķiet panesama. \n\n“Sāpju slieksnis ir mītisks jēdziens, ko sieviete nereti pati izdomā, tāpēc šo attieksmi var mainīt, iemācoties kontrolēt spriedzi ķermenī,” teic dūla, piebilstot, ka, piemēram, bikini vaksācijas sāpes var būt saistītas tieši ar spriedzi, ko pirms procedūras pašas radām.\n\n  \n\n**Savilkts žoklis – savilkta iegurņa pamatne**\n\n  \n\nVecmātes teic: ja topošajai māmiņai dzemdību laikā ir sakrampēts žoklis, sieviete ir “sakrampējusi” arī iegurni un neļauj mazulim brīvi virzīties pa dzemdību ceļiem. Tāpēc dzemdību laikā jāatceras par atslābināšanos un jāsāk ar žokli. “Pēc žokļa var redzēt, kā sieviete tiek pāri sāpju izraisītajai spriedzei. Tā ir vieta, kam sekot līdzi var gan pati sieviete, gan viņas atbalsta persona, lai ar katru izelpu atbrīvotu sakrampēto žokli un ļautu elpai viegli izplūst,” aicina Zīle Dāvidsone. To izdarīt var palīdzēt zemas, dobjas skaņas izpūšana, kas atgādina rūkšanu, tā liekot strādāt gan augšējai, gan apakšējai diaframai. Tikai nevajag raizēties, ko domās personāls, ja tā rūkšu. Tas, kas māmiņai palīdz, ir atļauts un pat vēlams, jo mamma ar mazuli ir šā lielā notikuma svarīgākās personas.\n\n  \n\n***\n\n_Konsultē dūla Zīle Dāvidsone._\n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Praktiskā gatavošanās](https://www.izaugtmilestiba.lv/blog/categories/gatavosanas)\n  * [Vecāku un mazuļa veselība](https://www.izaugtmilestiba.lv/blog/categories/veseliba)",
    "category": "2-3-gadi",
    "categoryName": "2.-3. gadi",
    "readTime": "4 min",
    "author": "Laura Bērziņa",
    "date": "2020-01-09",
    "published": true
  },
  {
    "title": "dzemdibusakums",
    "excerpt": "Source: https://www.izaugtmilestiba.lv/post/dzemdibusakums",
    "content": "# dzemdibusakums\n\n---\n\n# Vai laiks doties uz slimnīcu?\n\n  * Izaugt Mīlestībā\n  * Oct 12, 2023\n  * 2 min read\n\n**Mazuļa nākšanu pasaulē katra mamma gaida ar lielāku vai mazāku satraukumu. Un, jo tuvāk plānotajam datumam, jo nereti lielākas ir bažas, ka līdz slimnīcai aizbraukt var arī nepagūt. Tomēr pat tad, ja neapšaubāmas pazīmes liecina par dzemdību sākumu, vērts atcerēties, ka pat straujās dzemdībās līdz mazuļa izstumšanai var paiet pāris stundu.**\n\n  \n\n**Dažādie dzemdību priekšvēstneši**\n\n  \n\nDzemde ir aktīvs, elastīgs un muskuļots orgāns, kas grūtniecības laikā palielinās līdz ar mazuļa augšanu. Tā ir gana spēcīga, lai noturētu sevī mazuli līdz īstajam dzimšanas brīdim. Pirmos priekšvēstnešus sieviete var gaidīt ap 36. grūtniecības nedēļu, kad dzemde aktīvāk un biežāk sāk sarauties, radot velkošas sāpes vēdera lejasdaļā un lielāku smaguma sajūtu iegurnī. Reizēm var šķist, ka nu jau tūlīt dzims. Visbiežāk gan tās ir tikai treniņkontrakcijas, ko precīzāk var pazīt pēc to ritmiskas atkārtošanās, kas nepastiprinās dinamikā. Dzemdību priekšvēstnešus grūtniece biežāk sajūt, straujāk pamainot pozu, piemēram, pēc garākas un aktīvākas pastaigas vai pieceļoties no gultas. Tad var mēģināt pagulēt, ieiet dušā, palasīt grāmatu, paskatīties kādu filmu – vārdu sakot, atslābināties. Ja velkošās sajūtas vai sāpes mazinās un pāriet, tās bijušas viltus kontrakcijas un uz slimnīcu vēl nav jābrauc. \n\n  \n\nTomēr, ja sievietei ir liels satraukums vai nemiers, labāk konsultēties ar savu grūtniecības aprūpes ārstu vai dzemdību speciālistiem stacionārā. Ja grūtnieces un mazuļa labsajūta būs apmierinoša, viņai ieteiks doties mājās. Ja būs kādas norādes par izmaiņām topošās mammas un/vai mazuļa labsajūtā, iespējams, būs jāpaliek stacionārā uz novērošanu vai dzemdību ierosināšanu. Un, protams, ja būs sākušās aktīvas dzemdības, būs jāpaliek nodaļā.\n\n  \n\n**Laiks doties!**\n\n> Ik pēc piecām minūtēm apmēram minūti garas dzemdes kontrakcijas (sāpes) ir gana droša pazīme, ka laiks doties uz slimnīcu. \n\nBet arī tad nav vietas panikai, jo līdz bēbīša nākšanai pasaulē, visticamāk, paies vēl vairākas stundas. “Viltus jeb treniņkontrakciju laikā organisms gatavojas bērniņa dzimšanas brīdim, tomēr visas sievietes nav vienādas, tāpēc kādai dzemdību priekšvēstneši var arī izpalikt vai būt šķietami nemanāmi. Bet tas nenozīmē, ka bērniņu būs grūtāk laist pasaulē,” teic vecmāte.   \n\n**Nogāja ūdeņi? Nekur vēl nav jāsteidzas!**\n\n  \n\n> “Domājot par dzemdību sākumu, nereti acu priekšā ir ainas no seriāliem vai filmām, kad sievietei noplūst augļūdeņi un uzreiz dzimst bērniņš,” vecmāte smaida. “Tā nav ikdiena. Augļūdeņi var noplūst gan pirms dzemdību kontrakcijām, gan jebkurā dzemdību brīdī, pat pie pilna dzemdes atvēruma, kad pastiprinās spiedošas sajūtas un ir nepārvarama vēlme stumt bērniņu laukā.” \n\nAugļūdeņi ir dabisks mehānisms, kas ierosina kontrakcijas, ja tās vēl nav sākušās, un to noplūšana neapdraud bērniņu, jo augļūdeņi atjaunojas un pilnībā noplūst tikai dzemdību laikā.\n\n“Ja grūtniece aizbrauks uz slimnīcu un teiks, ka viņai nogājuši ūdeņi, tad, izvērtējot grūtniecības laiku, beta hemolītiskā streptokoka analīžu rezultātus (analīzi uz beta hemolītisko streptokoku veic ap grūtniecības 35.–37. nedēļu), kā arī dzemdību ceļu gatavību radībām, mediķi kopā ar sievieti izvēlēsies tālāko taktiku – nogaidošu vai aktīvu. Nogaidoša taktika nozīmē gaidīt kontrakciju sākšanos vidēji 24 stundas (iespējams, arī ilgāk) pēc augļūdeņu noplūšanas. Aktīva taktika būs lēmums par dzemdību ierosināšanu. Arī gļotu korķa izdalīšanās vēl nenozīmē, ka dzemdības ir sākušās vai tūlīt sāksies. Gļotu korķis var izdalīties 24 līdz 72 stundas vai pat nedēļu pirms dzemdību sākuma, un tikpat iespējams, ka tas notiks aktīvā dzemdību periodā.\n\n  \n\nKonsultē **Signe Irša** , Paula Stradiņa Klīniskās universitātes slimnīcas vecmāte.\n\n  \n\n***\n\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Praktiskā gatavošanās](https://www.izaugtmilestiba.lv/blog/categories/gatavosanas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)",
    "category": "gaidibas",
    "categoryName": "Gaidības",
    "readTime": "2 min",
    "author": "Laura Bērziņa",
    "date": "2023-10-12",
    "published": true
  },
  {
    "title": "dzemdibusoma",
    "excerpt": "Source: https://www.izaugtmilestiba.lv/post/dzemdibusoma",
    "content": "# dzemdibusoma\n\n---\n\n# Ko likt dzemdību somā?\n\n  * Izaugt Mīlestībā\n  * Sep 25, 2023\n  * 2 min read\n\nUpdated: Oct 1, 2023\n\n**Nav viena īstā un pareizā saraksta, pēc kura vadīties topošajai mammai, kārtojot somu sev, jaundzimušajam un atbalsta personai dzemdībās. Ieteikumi atšķiras atkarībā no dzemdību iestādes, bet par obligātiem tiek uzskatīti daži dokumenti. Es savu somu kārtoju kopā ar higiēnas preču zīmolu \"**[**_HAPPY_**](https://higienaspreces.lv/)**\" !**\n\n  \n\n**Dokumenti**\n\n  * Personu apliecinošs dokuments – pase vai ID karte.\n\n  * “Mātes pase” un grūtniecības laikā veikto analīžu rezultāti: asins grupas un Rh faktora izmeklējuma oriģināls, ultrasonoskopiju atbildes, konsultantu slēdzieni, papildu analīzes.\n\n  * Apdrošināšanas polise, ja tāda ir.\n\n**Dokumenti personai, kura plāno piedalīties ģimenes dzemdībās**\n\n  * Personu apliecinošs dokuments.\n\n  * Pēdējā gada laikā veikta krūškurvja rentgenizmeklējuma atbilde.\n\n**Apģērbs sievietei**\n\n  * Dzemdību procesam ērts kokvilnas apģērbs, pāris īso kokvilnas zeķīšu, halāts, ērti istabas apavi.\n\n  * Pēcdzemdību periodam ērts, bērna barošanai piemērots apģērbs un krūšturi (vēlams kokvilnas), vienreizējas lietošanas vai kokvilnas apakšbiksītes, dušas čības.\n\n**Apģērbs personai, kura plāno piedalīties dzemdībās**\n\n  * Piemērots, ērts maiņas apģērbs un istabas apavi.\n\n**Apģērbs jaundzimušajam**\n\n  * Telpām piemēroti 3–4 kokvilnas apģērba komplekti (56 cm).\n\n  * 3–4 kokvilnas vai vienreizējas lietošanas paladziņi (autiņi).\n\n  * 2 kokvilnas cepurītes, 2–3 pāri kokvilnas cimdiņu, 2–3 pāri siltu zeķīšu.\n\n**Nopirkt gatavu**\n\n  \n\nJa vēlies, lai dzemdību somu tavā vietā sakārto kāds cits, to iespējams iegādāties jau gatavu! Higiēnas zīmols \"[_HAPPY_](https://higienaspreces.lv/happy-mazulim-un-maminai/) \" piedāvā arī vērtīgu [_pēcdzemdību somas saturu_](https://higienaspreces.lv/happy-mazulim-un-maminai/maminam/dzemdibu-komplekti/bella-mamma-pecdzemdibu-komplekts-izmers-m-l/)! Tā var būt arī laba dāvana, ja vēlies iepriecināt topošo mammu.\n\n  \n\n**Pārtikas produkti**\n\n  * Divi litri negāzēta minerālūdens.\n\n  * Neliels daudzums vieglu uztura produktu atbilstošā iepakojumā, piemēram, jogurts.\n\n**Higiēnas piederumi sievietei**\n\n  * Personīgās higiēnas priekšmeti. \n\n  * 2–3 dvieļi.\n\n  * Pēcdzemdību higiēniskās paketes.\n\n  * Divas mikroklizmas.\n\n**Higiēnas piederumi jaundzimušajam**\n\n  * Bērnu ziepes, mitrās salvetes jaundzimušā kopšanai.\n\n  * 2 dvieļi – viens mazāks, otrs lielāks, kurā var ietīt bērnu.\n\n  * Autiņbiksītes.\n\n> Kad esi izvēlējusies savu dzemdību iestādi, tās mājaslapā izpēti rekomendācijas arī par dzemdību somas saturu. \n\n  \n\n**Ieteikumi:**\n\n  * Neatkarīgi no tā, vai mazulim drēbītes ir lietotas vai jaunas, tām jābūt ne tikai izmazgātām, bet arī izgludinātām, jo tas ir labākais veids, kā apģērbu sterilizēt.\n\n  * Personiskās mantas vislabāk likt viegli pārvietojamā somā, piemēram, aizslēdzamā ceļojumu somā ar riteņiem.\n\n  * Vērtslietas labāk atstāt mājās.\n\n> Kārtojot mantas, atsevišķā somiņā ielieciet drēbītes un vienas autiņbiksītes, kas būs nepieciešamas mazajam uzreiz pēc nākšanas pasaulē. Pavadošā persona satraukumā var nespēt orientēties lielajā somā, tāpēc vislabāk, ja vēl pirms došanās uz slimnīcu saliksiet šādu komplektu atsevišķi un pavadošajai personai izstāstīsiet, ka tas būs vajadzīgs vecmātei.\n\n**Nesatraucieties, ja kaut kas aizmirsies**\n\n  \n\nSlimnīcās ir aptiekas, kur var iegādāties nepieciešamās higiēnas preces mazulim un mammai. Tāpat, piemēram, Rīgas Dzemdību nama uzņemšanas nodaļā jebkurā diennakts laikā iespējams nopirkt vienreizējās lietošanas higiēnas komplektu dzemdībām, kurā ietilpst dzemdību pakete, vienreizējās lietošanas paladziņi, autiņbikses.\n\n  \n\n***\n\n_Sadarbības ietvaros tekstā integrēta reklāma._\n\n  * [Praktiskā gatavošanās](https://www.izaugtmilestiba.lv/blog/categories/gatavosanas)\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Iedvesma un idejas](https://www.izaugtmilestiba.lv/blog/categories/iedvesma)",
    "category": "gaidibas",
    "categoryName": "Gaidības",
    "readTime": "2 min",
    "author": "Laura Bērziņa",
    "date": "2023-10-01",
    "published": true
  },
  {
    "title": "dzimtaskoks",
    "excerpt": "Source: https://www.izaugtmilestiba.lv/post/dzimtaskoks",
    "content": "# dzimtaskoks\n\n---\n\n# Savas saknes pētot\n\n  * Izaugt Mīlestībā\n  * Nov 21, 2020\n  * 6 min read\n\n**Dzimtas apzināšanas iemesli un laiks, kad radu rakstu šķetināšana kļūst aktuāla, katram ir savs. Ar ko sākt pētniecisko darbu, kurp doties un ar ko rēķināties? Devos uz sarunu pie demogrāfa Ilmāra Meža.**\n\n  \n\n**“Starta komplekts”**\n\n  \n\nSākotnēji vērtīgi apzināt savu ģimeni un paplašināto ģimeni – noskaidrot vecāku, vecvecāku vārdus, uzvārdus, dzimšanas gadus (derēs arī aptuvens), un svarīgākais – dzimšanas vietas, kas dos informāciju par to, kādā draudzē meklējamais cilvēks ir reģistrēts. Visbiežāk pagasta nosaukums, kur cilvēks dzimis, būs arī viņam piederīgās draudzes nosaukums, bet internetā (google meklētājā) var noskaidrot gadījumos, ja tie atšķiras. Līdz ar to, zinot draudzi, mēs varam uzmeklēt baznīcu grāmatas, kur būs dati par mums meklējamo radinieku. \n\n  \n\nVisbiežāk par saviem vistuvākajiem pamata datus mēs zinām paši vai varam uzzināt, pajautājot saviem radiniekiem, paziņām, viensētās nereti arī kaimiņi ir vērtīgs uzziņas avots. Tāpat bieži pie fotoalbumiem vecvecāki noglabājuši arī personīgus dokumentus – vēstules, Latvijas brīvvalsts laika pases, dzimšanas un laulības apliecības – arī šie pavedieni var palīdzēt uzzināt pašu minimumu tālākas dzimtas pētīšanai. Kāda fotogrāfija otrā pusē var glabāt parakstu ar gadu un vietu, arī to ir vērts piezīmēt.\n\n  \n\n  \n\n**LATVIJAS VALSTS VĒSTURES ARHĪVS**\n\n  \n\nLai nenākas piedzīvot vilšanos, jāzina, ka, ierodotries Latvijas Valsts Vēstures arhīvā informācija, kas saglabāta, būs pieejama pēc apdzīvotajām Latvijas vietām, pagastiem un pilsētām konkrētos gados, tāpēc dzimšanas vieta (kas bieži ir tā pati, kur cilvēks dzīvojis) ir svarīgs fakts izpētes sākumam. \n\n> Arhīva darbinieki nevarēs palīdzēt, ja atnāksi un teiksi, ka vēlies uzmeklēt visu par savu tēvoci, kas dzimis Vidzemē. Nederēs arī nosaukts tikai konkrēts vārds un uzvārds. \n\nTāpat būtu jāzina precīzi, ka vēlies izpētīt, piemēram, tautas skaitīšanas lapas, adopcijas lietu, baznīcas grāmatas, konkrēta pagasta fondu (par konkrētu dzīvesvietu visa pieejamā informācija), kurā var atrast arī meklējamo radinieku.\n\n  \n\n**Cik seni dati atrodami?** Te uzkrāti vairāk kā seši miljoni dokumentāro liecību par vēsturiskajiem notikumiem, politiskajiem procesiem, ekonomisko, sociālo un kultūras dzīvi Latvijas teritorijā laikposmā no 1220. līdz 1945. gadam. \n\n  \n\n**Kādu informāciju te var uzzināt?** Latvijas Valsts vēstures arhīvs ir vecākais no Latvijas arhīviem un tajā tiek glabāti senākie dokumenti – pergamentu kolekcija, muižu un dvēseļu revīziju materiāli, baznīcu dokumenti u.c. Jaunākie Latvijas Valsts vēstures arhīvā uzkrātie dokumenti aptver Latvijas Republikas neatkarības periodu (1918-1940), kā arī Vācu okupācijas laiku (1941-1945). Vēl arhīvā ir arī Latvijas Republikas pirmo pasu oriģināli, gadījumos, kad pilsoņi tās ir mainījuši uz jaunām.\n\n  \n\nIr divi lieli avoti, kas noder dzimtas koka pavedieniem Latvijas Valsts Vēstures arhīvā - 1935. gada tautas skaitīšana un 1941. gada augusta/septembra tautas skaitīšana, kā arī Rīgas un Jūrmalas mājasgrāmatas. No šīm tautas skaitīšanām arhīvā pieejamas precīzas kartītes par katru personu, kas dzīvoja Latvijā 1935. un 1941. gadā. Tajās var atrast cilvēka vārdu, uzvārdu, dzimumu, dzimšanas gadu, vecumu, ticību, tautību, nodarbošanos, dzīves vietu, vai uz to brīdi cilvēks ir precējies vai neprecējies. Diemžēl nav saglabāti dati ne no 1930., 1925., ne 1920. gada tautas skaitīšanas. Baznīcgrāmatas un muižu revīzijas ir lasāmas arī internetā. \n\n  \n\n**Kā pētīt datus arhīvā?** Pirms dodies uz Slokas ielu 16 Rīgā, vērtīgi zināt, ka ir divas ēkas, kur sev nepieciešamos datus varētu meklēt. Jaunākajā ēkā ir Latvijas okupācijas laika materiāli no 1940. gada, bet otra ir vēsturiskā ēka, kur meklējama informācija par laiku pirms 1940. gada. \n\n  * Ierodoties arhīvā pirmo reizi, būs jāaizpilda veidlapa, kas ļaus reģistrēties kā apmeklētājam, aprakstot arī savu mērķi datu izpētei.\n\n  * Tad darbiniekiem varēsi pasūtīt sev interesējošo lietu. Svarīgi! Nepieciešamos dokumentus saņemt pētīšanai būs iespējams tikai pēc trim dienām, tāpēc tiem, kas nedzīvo Rīgā, labāk ir nosūtīt e-pastu un pārliecināties arī piezvanot, ka pēc trim dienām tiešām darbinieki būs sameklējuši nepieciešamos materiālus. Pieejami pētīšanai tie būs mēnesi pēc darbinieku atrašanas.\n\n  * Kad materiāli pieteikti un trīs dienas pagājušas, vari nākt tos pētīt. Pirms izsniegšanas arhīva darbinieks lūgs nosaukt vārdu, uzvārdu un to, kādi dokumenti pasūtīti.\n\n  * Izsniegtos dokumentus var pētīt tikai uz vietas, arhīva darba laika ietvaros. Tas ir bez maksas, gluži kā lasīt grāmatas bibliotētēku lasītavās.\n\n  * Ja nepieciešams, par maksu uz vietas iespējams ieskenēt vai kopēt oriģinālos dokumentus, tomēr arī tas nebūs iespējams uzreiz. Arī šo pakalpojumu veic pāris dienu laikā, darbinieki nokopē un atkal tikai pēc trim dienām būs iespējams saņemt kopiju. Tāpēc visērtāk ir nepieciešamo nofotografēt - tas ir atļauts. \n\n  \n\n**BAZNĪCU GRĀMATAS**\n\n  \n\n**Cik seni dati atrodami?** Par cilvēku dzimšanu, laulībām un miršanu, parasti no 1835. gada līdz aptuveni 1905.-1907. gadam. Dažās draudzēs ir arī senākas ziņas, tāpat senākas ir arī muižu revīzijas, kas gan ir saglabātas tikai daļēji. \n\n**Kādu informāciju te var uzzināt?** Kristītās personas vecāku vārdu, uzvārdu, kūmu (jeb krustvecāku) vārdu un uzvārdu. Un šādi dati var palīdzēt uzmeklēt arī šī kristāmā bērna vecāku laulību reģistrācijas ierakstu, kas noved pie bērna mammas pirms laulību uzvārda.\n\n  \n\n  \n\n**NOVADU DZIMTSARAKSTU NODAĻAS**\n\n  \n\n**Cik seni dati atrodami?** Te meklējami baznīcu grāmatu dati no 1920., 1930. gadiem, kad vēl baznīcās reģistrēja laulību. No 1940. gada baznīcu loma mazinājās, laulības reģistrēt uzņēmās dzimtsarakstu nodaļas, tāpēc šādi dati tur ir pieejami dati. Te gan lielu lomu spēlē cilvēcīgais faktors – datus būs iespējams uzzināt vien tad, ja darbinieki būs atsaucīgi, jo izsniegt vēsturiskos datus nav dzimtasarkstu nodaļu darbinieku papildus pienākums. \n\n  \n\n  \n\n**ELEKTORINISKĀS IESPĒJAS**\n\n  \n\nTomēr visērtāk, iespējams, ir sākumā izpētīt elektroniski pieejamo informāciju. Latvijā mēs esam priviliģēti ar to, ka liela daļa datu, kas atrodama Latvijas Valsts Vēstures arhīvā ir ieskenēta, līdz ar to fiziski doties uz arhīvu nemaz nevajag. Adresē **http://www.lvva-raduraksti.lv/** iespējams piereģistrēties un iegūt datus par sev vēlamo personu. Arī baznīcu grāmatu arhīvu te iespējams atrast, bet tikai līdz aptuveni 1907-09. gadam. Jaunākas grāmatas gan tur ieskenēti nebūs.\n\n  \n\nTomēr ir kāda lieta, ar ko jārēķinās. Zinot, ka vecvecāki dzimuši, piemēram, Durbes pagastā, šajā vietnē piedāvās gana daudz gada grāmatu, kurām būs jāiet pacietīgi cauri, lai atrastu meklējamo cilvēku. Sistēma diemžēl neparedz ierakstīt meklētājā konkrētu vārdu un uzvārdu, nodrošinot tūlītēju sev interesējošo dokumentu atlasi. “Šādas sistēmas izveidei nepieciešams daudzu gadu desmitu ilgs darbs simtiem cilvēku,” stāsta demogrāfs, iedrošinot, ka mazajās lauku draudzēs gadā dzima ap simts cilvēkiem, tāpēc nobīties no neaptverami liela informācijas apjoma nevajag. Un pacietība noderēs.\n\n  \n\nTāpat var noderēt vietne **www.periodika.lv** , kur bez maksas, vien reģistrējoties un meklētājā ievadot nepieciešamo frāzi, pieejami ieskenētu avīžu materiāli gan no Latvijas laikiem, gan 19. gadsimta beigām, kad avīžu lieta kļuva mūsu valsts teritorijā izplatīta. Var gadīties, ka teksti būs vācu valodā, bet visbiežāk tie būs latviski. Tāpat, ja meklē Jānis Bērziņš, rēķinies, ka meklētājs var atrast ne to Jāni Bērziņu, kas interesē, tāpēc šī vietne noderīgāka būs tiem, kas meklēs cilvēku ar mazāk izplatītu vārdu, uzvārdu. Šī vietne var būt vērtīga arī tad, ja nav nekādas nojausmas un nav kam pajautāt, kur un kad dzimis meklējamais radinieks. \n\n  \n\n> “Var gadīties uziet rakstus par to, ka kāds tavs radinieks krogā sakāvies, pakļuvis zem zirgu pajūga un ticis slimnīcā, par citu var lasīt bēru izvadīšanas sludinājumus, vēl par kādu ziņos kā šaušanas sacīkstēs trešās vietas ieguvēju. Arī tad, ja cilvēks bija zemnieks, kas no mājas ārā neizgāja, var gadīties, ka atrod informāciju, ka tieši šim zemniekam piešķirts kāds zemes gabals vai pabalsts,” smaidot stāsta Ilmārs Mežs. \n\n“Citi ar savu saimniecību bijuši agronomiem kā paraugsaimniecība, kāds izgaismojas kā slavējams kolhoza darbinieks. Tolaik nebija jābūt ministram, lai par viņu uzrakstītu avīzē.” \n\n  \n\nVēl kāda ne mūsu tautiešu radīta vietne, kas var būt vērtīga, ir [**www.familysearch.org/en/**](http://www.familysearch.org/en/) . Te datus arī par latviešu senčiem ievietojuši mormoņu ticības cilvēki no Amerikas, kuru pārliecības pamatā ir doma, ka katrs, kas pievēršas mormoņu ticībai šodien, var pārkristīt jaunajai ticībai arī visus savus senčus. Par mormoņiem kļūt mēs neaicinam, bet tur pieejamo informāciju izpētīt gan var izrādīties vērtīgi.\n\n  \n\n**Prasme salasīt**\n\n  \n\nPieejamie 19. gadsimtā (aptuveni līdz 1890. gadam) vēstures avoti par luteru draudzēm pārsvarā būs vecā vācu valodas ortogrāfijā. No kāda 1890.gada līdz Latvijas neatkarībai materiāli būs krievu valodā. Katoļu draudzēs krievu valoda tika lietota līdz ar poļu valodu. Bet jau neatkarīgās Latvijas laikā – latviešu valodā.\n\n  \n\n**Noderīgās domubiedru grupas**\n\n  \n\nArī savu senču meklēšana daļai cilvēku ir hobijs, kas vieno citus līdzīgi domājošos. Tāpēc interesantas un noderīgas datu meklēšanas metodes var uzzināt arī sociālo kontu domubiedru grupās, piemēram, Facebook grupā “Ciltskoki”. Tur var atrast cilvēkus, kas izrakstījuši no pieejamiem skenētajiem materiāliem arī visus sava pagasta (konkrētas draudzes) reģistrētos cilvēkus tabulās, piedāvājot par mazu samaksu šos datus iegūt bez meklēšanas. \n\n  \n\n**Elektroniska cilts koka veidošana**\n\n  \n\nMūsdienās būtu savādi, ja tehnoloģiju attīstība nepiedāvātu arī savu citskoku veidot elektroniski un saglabāt “mākonī”. Pieejamas gan bezmaksas, gan maksas vietnes ar dažādām iespējām – atrast datus par saviem radiniekiem, pievinot citus ģimenes locekļus, kas elektroniski var rediģēt, papildināt dzimtas koku, un citas opcijas. \n\n> Ievietojot savu dzimtas koku internetā, jārēķinās, ka to vienmēr varēs skatīties citi visā pasaulē, arī tad, ja būsi mēģinājis savu ievietoto informāciju izdzēst. \n\n  \n\nDažas no adresēm: \n\n  * www.myheritage.com ; \n\n  * www.findmypast.com ; \n\n  * www.familytreedna.com ; \n\n  * www.ancestry.com .\n\n  \n\n**Var noderēt tiem, kas nav Bērziņi, Kalniņi, Ozoliņi..**\n\n  \n\nLatviešu Valodas aģentūra ir izdevusi Ilmāra Meža un kolēģu sarakstīto grāmatu “Latviešu uzvārdi arhīva materiālos. Latgale”, gadumijā klajā nāks otrais izdevums par Kurzemi, Zemgali un Sēliju. Pēc dažiem gadiem sekos arī izdevums par Vidzemes uzvārdiem. Te iespējams atrast, no kura pagasta Latvijā interesējošais uzvārds ir cēlies, lai tālāk būtu iespējams arhīvos meklēt jau vairāk informācijas par savu dzimtu.\n\n  \n\n**Cik maksā radu meklēšana?**\n\n  \n\nŠādu pakalpojumu par maksu var sniegt gan ieinteresēti entuziasti, kas piedāvā šādus pakalpojumus internetā gan arhīva darbinieki. Te būtu jārēķinās ar vismaz 50-100 EUR. Bet ja veicat savu pētniecisko darbu paši, tad tas nemaksā neko. Ne reģistrēšanās interneta vietnēs, ne savas arhīva lasītāja kartītes izveidošana, vai fotografēšana nemaksā.\n\n  \n\nIlmārs Mežs: “Kaut arī dokumenti ir oficiāli un varētu domāt, ka skopi, arī šī informācija mums daudz var pastāstīt. Piemēram, ja laulības reģistrētas janvārī, bet maijā šai pašai ģimenei piedzimst mazulis, var likt domāt par kāzu iemeslu. Ja uzzini, ka gados jauna radiniece apprecējusi gados vecu saimnieku, iespējams, ka te bijusi mantiska interese. Meklējot radiniekus, varam gūt priekšstatu arī par savas dzimtas emocionālo fonu dažādos laikos.”\n\n> “Meklētājam jābūt pacietīgam, ar interesi un ķērienu uz rokrakstu lasīšanu,” par savu senču pētīšanu stāsta demogrāfs Ilmārs Mežs. “Bieži rodas pat sākumā neapjausts azarts, īpaši, kad atrodi, ko pat dzīvie senči nav zinājuši.” \n\n“Man sava cilts koka apzināšanās nozīmē savas identitātes sajūtas, patriotisma un piederības sajūtas stiprināšanu. Tā ir laba sajūta – uzzināt, kura Latvijas vieta ir bijusi senčiem svarīga, tur aizbraukt.” \n\n  \n\n***\n\n  * [Iedvesma un idejas](https://www.izaugtmilestiba.lv/blog/categories/iedvesma)\n  * [Vecāki](https://www.izaugtmilestiba.lv/blog/categories/vecāki)",
    "category": "2-3-gadi",
    "categoryName": "2.-3. gadi",
    "readTime": "6 min",
    "author": "Laura Bērziņa",
    "date": "2025-12-01",
    "published": true
  },
  {
    "title": "emocijas",
    "excerpt": "Source: https://www.izaugtmilestiba.lv/post/emocijas",
    "content": "# emocijas\n\n---\n\n# Mierpilns bērns ir vesels bērns\n\n  * Izaugt Mīlestībā\n  * Jan 14, 2020\n  * 6 min read\n\n**Gabors Matē (Gabor Maté) ir Ungārijā dzimis Kanādas ārsts, kas specializējas bērnu attīstības jomā. Padziļināti pētījis traumas un stresa cēloņus, kā arī to ietekmi uz cilvēka organismu un labsajūtu, viņš uzskata, ka mūsdienās apkārtējā vidē viss mainās milzīgā ātrumā – kultūrā, sabiedrībā, ekonomikā, tehnoloģijās un citās jomās. Pārmaiņu ātrums ir tik liels, ka mēs nespējam jaunos faktorus pilnvērtīgi integrēt bioloģiskajā, psiholoģiskajā un sociālajā līmenī. Rezultātā cilvēki tiek pakļauti stresam, kas bieži vien netiek atpazīts, grauj labsajūtu un organismu neapzinātā veidā, kā arī nodara postu attiecībās ar tuvākajiem, jo īpaši bērniem.**\n\n  \n\nBērni savukārt, būdami īpaši jutīgi pret apkārtējo vidi, šo stresu uztver pastiprināti. Vecāku, tuvinieku un līdzcilvēku stress mēdz izraisīt bērnos ne tikai īstermiņa diskomfortu un psihosomatiskas slimības, bet arī traumēt ilgtermiņā, bieži vien izraisot traumas ķēdi, kas var turpināties vairāku paaudžu garumā. Lai arī šis vēstījums šķiet pesimistisks, ir cerība uzlabot situāciju, pirmām kārtām apzinoties, kas mūsos notiek bioloģiskajā, psiholoģiskajā un sociālajā līmenī, kā arī kāda attieksme jāizveido, lai novērstu negatīvās sekas.\n\n  \n\n**Lai izprastu uzvedību, ir jāsaprot emocijas**\n\n  \n\nMūsu prāts ir vienība, kas nepārtraukti ienes informāciju no ārpasaules, kā arī apstrādā signālus, kas nāk no iekšējiem orgāniem. Patiesībā smadzenes mēdz saņemt daudz vairāk informācijas no ķermeņa iekšienes nekā ārpasaules. Savukārt vēstījums, kas tiek saņemts no iekšējiem orgāniem, liecina par to, cik labi mēs spējam mijiedarboties ar ārējo pasauli. Tas nozīmē, ka mūsu kapacitāte mācīties un darboties ikdienā ir saistīta ar to, kas notiek mūsu iekšējos orgānos un emociju līmenī.\n\n> Sabiedrība, kura ir attālinājusies no savām emocijām, ir arī mazāk saistīta ar ārējo pasauli, lai gan gandrīz visa apzinātā uzmanība tiek veltīta notikumiem ārpasaulē. \n\nŠī mēdz būt pavirša un nekvalitatīva uzmanība. Matē pauž viedokli, ka 99% no mūsu emocijām un izjūtām ir spēcīgākas nekā intelektuālās zināšanas un racionalizācija. Šeit runa ir par ķermeņa gudrību, kas ņem vērā emocijas un iekšējo orgānu stāvokli. Savukārt nervi, kas atsaucas uz iekšējiem ķermeņa stāvokļiem, ir saistīti ar racionālo prātu, augstāko loģiku\n\nun radošumu.\n\n  \n\nPsihologs un uzvedības speciālists Beress Frederiks Skiners (Burrhus Frederic Skinner) uzskatīja, ka prāts ir melna kaste un nav svarīgi, kas tajā notiek. Tas, kas ir no svara, ir uzvedība. 1940. gados laboratorijas eksperimentos ar žurkām viņš atklāja, ka žurkas var pieradināt doties uz vienu būrīša galu un izvairīties no cita būrīša gala ar apbalvošanu vai ar\n\nsodīšanu. Žurkas tika apbalvotas ar cukura graudiņiem un sodītas ar elektrošoku. Problēma šajā gadījumā ir tāda, ka šāda pieeja izslēdz rūpes par žurku attīstību, veselību vai labsajūtu.\n\nRuna ir tikai un vienīgi par uzvedību. Piemēram, tas, ka soda saņemšanas varbūtība ar elektrošoku rada nopietnu ilgtermiņa psiholoģisko traumu, netiek ņemts vērā.\n\n  \n\n80% no tā, ko mūsdienās māca audzināšanas eksperti, ir saistīts ar uzvedības kontroli. Problēma ar uzvedības modeli ir tāda, ka mēs varam „iegūt” no bērna to uzvedību, ko gribam (ilgtermiņā vai īslaicīgi), taču tas rada bērnos stresu. Savukārt šim stresam var būt arī ilgtermiņa sekas. Bērna prāts nav vienkārši melna kaste. \n\n> Bērnam piemīt savas vajadzības un vēlmes. Jautājums ir par to, vai mēs cienām un ņemam vērā šīs vajadzības un vēlmes vai arī mērķis ir tikai un vienīgi konkrētas uzvedības panākšana. \n\n  \n\n**Tie \"briesmīgie\" šodienas bērni!**\n\n  \n\nMūsu sabiedrībā parādās arvien vairāk bērnu ar emocionālām grūtībām, kuri nespēj kontrolēt savu ķermeni un emocijas. Visticamāk, tas nav tāpēc, ka izplatās kaut kāda mistiska ģenētiskā kaite, īpaši ņemot vērā, ka ģenētiskās kaites nespēj izplatīties gadu desmitu ātrumā, bet attīstās gadu simtu gaitā. Ticamāks variants ir, ka bērnu dzīvē notiek kaut kas tāds, kas liedz viņiem pilnvērtīgi iesaistīties sociālajā dzīvē, pievērst nedalītu uzmanību, būt emocionāli iesaistītiem un pasargātiem no stresa.\n\n  \n\nSmadzeņu garozai piemīt deviņas funkcijas: regulēt ķermeni, regulēt komunikāciju ar citiem, līdzsvarot emocijas, izvēlēties reaģēšanas veidu, sniegt izpratni, empātiju, kontrolēt bailes, attīstīt intuīciju un morālo apziņu. Apzinātības prakse palīdz attīstīt visas šīs deviņas funkcijas. Septiņas no šīm funkcijām attīsta audzināšana, kas ir vērsta uz bērna atbalstīšanu.\n\n> Tas, kas notiek mūsu sabiedrībā, un iemesls tam, kā bērni uzvedas konkrētos veidos, ir tas, ka vecāku audzināšanas pieeja ir arvien vairāk pakļauta stresam. Tas nav sliktas audzināšanas dēļ vai tādēļ, ka viņu vecāki būtu slikti vai nemīlētu savus bērnus. Un tas noteikti nav saistīts ar dzeramo ūdeni vai kādas ģenētiskās kaites dēļ. Tas ir tādēļ, ka apstākļi veselīgai smadzeņu attīstībai kļūst arvien mazāk pieejami.\n\nGarozas funkcijas attīstās vides ietekmē. Piemēram, ja jūs pirmos piecus dzīves gadus nesaskartos ar gaismu, jūs neredzētu to arī vēlāk, pat ja jums piemīt ideāli gēni un redzes funkcijas, tādēļ ka gaismas viļņi iedarbojas uz redzes nerviem, tos stimulējot un tādā veidā tos attīstot. Tātad, kas notiek ar emocionālajiem savienojumiem, kas nefunkcionē īpaši labi, ar stresa savienojumiem, ķermeņa regulācijas savienojumiem, uzmanības savienojumiem? Tāpat kā gaisma ir nepieciešama, lai attīstītos redze, pareiza vide ir nepieciešama, lai attīstītos emocionālie nervi.\n\n  \n\n**Mainām pieeju, mīļie draugi!**\n\n  \n\nKad bērni neuzvedas tā, kā mēs sagaidām, pastāv divi galvenie varianti, kā parasti ar to mēdz tikt galā. Viens ir ar medikamentiem. Matē, būdams ārsts, uzsver, ka, viņa nostāja nav vērsta pret medikamentiem un viņš tos arī izraksta, taču runa ir par ierobežojumiem, kādi piemīt pieejai, kas balstās tikai un vienīgi uz medikamentiem, kā arī to, ka šī pieeja ir dominējoša un mēdz izslēgt citas iespējas. Otrā ir uzvedības pieeja, kas balstās uz uzskatu, ka uzvedība ir problēma, līdz ar to tas, kas ir jāizlabo un jākontrolē, ir uzvedība. Šie divi uzskati joprojām lielā mērā dominē psiholoģijas laukā mūsdienās.\n\n  \n\nTas nozīmē, ja bērns slikti uzvedas, pastāv plaši pieņemts uzskats, ka ir jākontrolē viņa uzvedība. Ja bērns kaut ko dara nepareizi, tas nozīmē, ka vecākiem būtu jādara kaut kas, lai panāktu, ka bērns sāk rīkoties pēc sabiedrības normām. Pēc būtības, ideja ir tāda, ja bērns slikti uzvedas, tad vecākiem būtu jābūt spējīgiem kontrolēt viņa uzvedību.\n\n  \n\nJa jūs nonāktu valstī, kur neviens nerunā jūsu valodā, jums būtu jāizpauž savas vajadzības, izmantojot žestus. Bērni visu laiku izpauž savas vajadzības žestu valodā. Bet tā vietā, lai mēs sadzirdētu viņu vēstījumu, mēs reaģējam uz viņu žestiem (uzvedību), kādā viņi mums nodod savu vēstījumu. Ja mēs atkārtoti netiekam sadzirdēti un mūsu vajadzības tiek ignorētas, mēs neizbēgami noslēdzamies. \n\n> Kad bērni emocionāli noslēdzās, viņiem ir grūti mācīties, jo īpaši no negatīvās pieredzes. Viņi turpina atkārtot vienas un tās pašas kļūdas vai darbības, neskatoties uz negatīvajām sekām. Un viņi neko no tā neiemācās, kas savukārt rada satraukumu pieaugušajos: „Es tev jau tūkstoš reižu teicu to nedarīt, un tu neklausi!” Taču, ja pieaugušais bērnam kaut ko ir teicis simts vai tūkstoš reižu un nekas nav mainījies, kurš tad ir tas, kam ir problēmas ar mācīšanos?\n\n**Palīdzot sev, mēs palīdzam saviem bērniem**\n\n  \n\nMēs, pieaugušie, esam tie, kuriem ir jāmācās. Mēs esam tie, kuriem ir jāsaprot, kas tad īsti notiek. Mums ir jābūt spējīgiem apzināties un izjust savu neapmierinātību un skumjas, jo tikai tad ir iespējams kaut ko iemācīties. Taču, lai spētu sadzirdēt savas patiesās izjūtas un būt atklātiem, pat pieaugušajiem ir jāsajūt, ka viņi ir pasargāti un saprasti. Tas vēl jo vairāk attiecas uz bērniem. \n\n> Tātad, lai mēs pilnvērtīgi spētu parūpēties par bērniem, vispirms mums ir jāparūpējas par sevi. \n\nMums ir jāņem vērā savi emocionālie stāvokļi un tas, kas ar mums notiek, pirms mēs sākam mijiedarbību ar bērniem. Tas ir patiess izaicinājums, jo bērni rada nepārtrauktu spiedienu uz vecākiem un spēj mūs aizskart, provocēt un spiest pogas. Neviens mums nespēj labāk spiest pogas kā mūsu bērni. Matē uzsver, ka ir vērts pielikt pūles, lai atrisinātu savus iekšējos konfliktus un uzlabotu saikni ar bērniem. Ir svarīgi ņemt vērā, ka tas, ar ko mēs netiekam galā, tiek nodots tālāk mūsu bērniem. Jo vairāk mēs to visu atpazīstam un apzināmies, jo apzinīgāki mēs kļūstam, spējīgāki izveidot savā dzīvē līdzsvaru un izprast šī\n\nlīdzsvara nozīmīgumu.\n\n> Kaut kādā ziņā mēs visi neizbēgami savus bērnus sabojājam. Ir svarīgi atcerēties arī to, ja mēs no saviem vecākiem pārmantojam tonnu neatrisinātu problēmu un saviem bērniem nododam tikai pustonnu, mēs daudz ko esam sasnieguši.\n\nSvarīgākais attiecībā uz bērniem ir iemācīties izveidot ar viņiem emocionālo saikni un veidot ar viņiem attiecības kā ar cilvēkiem, nevis kontrolēt viņu uzvedību vai mēģināt to izskaidrot ar diagnozēm. \n\n  \n\nIedomājieties, ka jūsu dzīvesbiedrs – sieva vai vīrs – uzvestos tā, ka tas jums šķiet nepieņemami, – rupji, noraidoši un agresīvi. Jūs aizietu pie tuviniekiem, lai par to pasūdzētos. Tuvinieki jums jautātu, vai pamēģināji ielikt viņu kaktā? Tuvinieki jums, visticamāk, teiktu, ka problēma ir jūsu attiecībās, nevis dzīvesbiedra uzvedībā. Ar mūsu bērniem ir tieši tāpat. Ja bērnu uzvedībā parādās novirzes, tas liecina par to, ka problēma\n\nir attiecībās. Cilvēks, kurš atrodas stresa ietekmē, nonāk stāvoklī, kur viņš jūtas emocionāli izolēts, kas savukārt pazemina imunitāti. Ja kāds atnāktu ar šo cilvēku aprunāties, pēc dažiem mirkļiem viņš justu atvieglojumu, viņa stresa līmeņi samazinātos, savukārt imunitātes līmeņi paaugstinātos. Emocionālais kontakts ir veselības pamats, taču diemžēl rietumu medicīnas prakse to lielā mērā ignorē, jo tradicionāli rietumu medicīnā ķermenis tiek atdalīts no prāta un emociju pasaules.\n\n  \n\nPsihiatrs Donalds Vudss-Vinikots (Donald Woods Winnicot) reiz ir teicis, ka \n\n> bērnībā ir divas lietas, kas var noiet šķērsām: pirmkārt, var notikt lietas, kurām nevajadzētu notikt, – tādas kā pāridarījumi un negadījumi –, un, otrkārt, var nenotikt lietas, kurām vajadzētu notikt. Šajā gadījumā tā ir droša, atklāta saikne ar vecākiem.\n\nMūsu uzdevums kā vecākiem, bērnu aprūpes personālam, audzinātājiem, pedagogiem, ārstiem un visiem pārējiem, kuriem ir saskarsme ar bērniem, ir palīdzēt bērnam regulēt savas emocijas un iesaistīties viņa pieredzē caur savām attiecībām ar viņu. Īstā problēma nekad nav trauma, bet tas, kā šī trauma ir ietekmējusi bērna attiecības ar pasauli un ar sevi. To, kas ir noticis pagātnē, izmainīt nav iespējams. Savukārt pasaules uztvere, kas ir izveidojusies atgadījuma rezultātā, ir kaut kas, kas notiek tagad. Un to ir iespējams mainīt.\n\n  \n\n***\n\nSaturs pamatā kopēts no elektroniskā žurnāla pirmsskolas un skolas vecuma bērnu vecākiem [_\"Vecākiem\"_](https://www.izglitiba-kultura.lv/avize/e-zurnals-vecakiem-nr18).\n\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Sajūtas un emocijas](https://www.izaugtmilestiba.lv/blog/categories/emocijas)",
    "category": "bernudarzs",
    "categoryName": "Bērnudārzs",
    "readTime": "6 min",
    "author": "Laura Bērziņa",
    "date": "2020-01-14",
    "published": true
  },
  {
    "title": "emocionala_drosiba",
    "excerpt": "Source: https://www.izaugtmilestiba.lv/post/emocionala_drosiba",
    "content": "# emocionala_drosiba\n\n---\n\n# Kad uzplaukst mīlestības trūkums\n\n  * Izaugt Mīlestībā\n  * May 3, 2019\n  * 4 min read\n\nUpdated: Sep 25, 2019\n\nKonsultē psihoterapeite un narkoloģe INĀRA VĀRPA, ģimeņu psihoterapeite AINA POIŠA.\n\n  \n\n**Man vienmēr ļoti sāp sirds, kad dzirdu pieaugušus cilvēkus sakām “kāds tas tīnis ir nepieklājīgs, viņam taču nekas neinteresē, kāds viņš bravurīgs, neaudzināts un vispār jau norakstīts, jo ar visādiem dīvainiem tipiem tusējas..” Vienmēr sev jautāju, vai tad bērns šāds nokrita no Kosmosa? Es netiesāju vecākus, netiesāju nevienu. Tikai, audzinot pati savu puisīti, cenšos atcerēties, ka ļoti daudz uzvedības problēmu pamatā tomēr ir mīlestības un uzmanības deficīts no vecākiem. Viss, ko mēs, arī lieli būdami, vēlamies – būt mīlēti..**\n\n**Bērns kā vērtība**\n\n  \n\nPirmajā dzīvības gadā uzticēšanās ir pamata vajadzība, ko caur drošo piesaisti ar mammu mazulim ir ļoti svarīgi saņemt. “Bet tādu mīlestību bez nosacījumiem var sniegt mamma, kas pati ir emocionālā līdzsvarā, kurai ir gana resursu sev, lai atbildētu uz sava bērna vajadzībām,” piebilst Aina Poiša. Mazulis, kas sākotnēji ir atkarīgs no savas aprūpes personas, ir jāpiepilda ar šīm rūpēm, lai vēlāk bērns veidotos kā neatkarīga personība. “Kad mazulis jūtas pieņemts, aprūpēts, bērns pats uz divu trīs gadu vecumu rāda, ka viņš ir pats un mamma ir pati par sevi.” stāsta Aina Poiša. “Ja bērns uzticās sev un sev tuvajiem cilvēkiem, un sāk izrādīt iniciatīvu dažādām sadzīviskām darbībām, bērnu vajag atbalstīt, lai arī lielākā vecumā tie spētu uzņemties iniciatīvu vadīt savu dzīvi un nemeklētu iespējas, kas šo pustukšo trauku spētu aizpildīt.”\n\nTāpat šajā laikā bērns veido savu vērtību sistēmu. “Lai gan var šķist savādi, bet \n\n> vērtības, ko savā agrīnajā bērnībā redzējām un sajutām, veido mūsu kā pieaugušu cilvēku kodolu, zemapziņā saglabājoties uz visu dzīvi,\"\n\nnorāda Ināra Vārpa. „Ja bērns bijis “seksa produkts”, nav bijis plānots, nav ieņemts mīlestībā no abiem vecākiem, mazulis to diemžēl kā mantojumu saņem ģenētiskās un kodētās informācijas veidā tālāk savai dzīvei,” norāda Ināra Vārpa. “Varbūt sievietei vecuma dēļ tā bijusi pēdējā iespēja pie mazuļa tikt, varbūt tas bijis veids, kā no bērna tēva saņemt labus alimentus, vai piesaistīt vīrieti, lai to noturētu. Un jau radīšanas sākumā mēs kā bērni patiesībā zinām, vai būsim laika kavēkļi, vai tēva apliecināšanās vajadzība, ka viņš ir auglīgs un bērnu var uztaisīt, vai patiesas mīlestības zieds,” stāsta Ināra Vārpa.\n\n  \n\n**“Spurainie” pusaudži**\n\n  \n\nMēdz teikt, ka briedums iestājas tad, kad zaudējam ilūzijas. Pirmā dabiskā (un personības attīstībai tik vajadzīgā!) vilšanās jeb krīze aptuveni trīs gadu vecumā bērnam ir pret saviem vecākiem – tas, kas man ir, nav īsti tas, ko es vēlos. Tā ir daba iekārtojusi, lai bērni spētu atdalīties no saviem radītājiem un uzsāktu savu ceļu. \n\n> Atbalstot bērna iniciatīvu un pastāvību pirmajos viņa dzīves gados, ļaujot viņam justies droši un radot vidi, ka bērns var vērsties pēc atbalsta un palīdzības pie vecākiem, ja palīdzība ir vajadzīga, ir pamats, lai tīņu gados pusaudzis nākamo lielo (un daudz spilgtāku) atdalīšanās posmu pārdzīvotu veiksmīgāk. \n\n“Krīze būs mazāka, arī mijiedarbība ar vecākiem būs daudz labāka, jo bērna un vecāku kontakts būs saglabājies,” stāsta Aina Pioša. “Vecāki, kas mazotnē nav pārtraukuši sava bērna vadību un kontroli, provocē savu atvasi būt dumpiniekam.”\n\n  \n\n**\"Stutes\" no ārpuses..**\n\n  \n\nVienkāršā**** valodā runājot, atkarība personība ir cilvēks, kam nepieciešama stute, balsts. Cilvēks, kam trūkst neatkarības sajūtas, kas nezina, kas īsti viņam der, cilvēks, kas nejūtas vērtīgs, kas līdz galam nav pieaudzis. “Psihoemocionālā bērnības pieredze, ģimenes sistēma ir viens no faktoriem, kas cilvēku var veidot par atkarīgu personību,” stāsta Aina Pioša. Un šajā gadījumā runa nav tikai par alkohola vai narkotisko vielu lietošanu. Atkarību formas ir dažādas, pat šķietami nekaitīgas, piemēram, ēdiens un attieksme (atzinības saņemšana, piemēram). \n\n> Ja nav bāziskās drošības, ko svarīgi saņemt līdz trīs gadu vecumam, visu laiku būs sajūta, ka jāmeklē kaut kāds piepildījums no ārpuses.\n\n“Bet, ja pusaudzis izvēlējies narkotiku ceļu, to varam saukt par oda vērtību un morāles nāvei,” skarbi norāda Ināra Vārpa. “Mēs visi zinām, ka narkotisko vielu pirkšana, lietošana un izplatīšana ir krimināli sodāma. Ja to apzināmies, bet tik un tā to darām, morālei mūsos ir jābūt mirušai,” norāda Ināra Vārpa. Un tad bērns atrod sev jaunu „ģimeni”- jaunu identitāti lietotāju barā, kur izjūt piederību, cieņu, drošību un sevi kā vērtību. „Tāda situācija no bērna puses runā bez vārdiem – es izaugu deformētā vidē, jūs mīlējāt naudu, sevi, visu kaut ko citu, savu izrādīšanos, bet pēc tiesas un taisnības jūs nemīlējāt mani un neļāvāt man justies vērtīgam,” no pacientu pieredzes stāsta speciāliste.\n\n  \n\n**Bērns kā vecāku turpinājums**\n\n  \n\nMīlestības izpratnes ir ļoti dažādas, arī izpratnes par to, kas bērnam vajadzīgs. Un bakstīt ar pirkstu: “Re, kā tā mamma vai tētis muļķīgi uzvedas” - mēs viens otram nemaz nedrīkstam. Mēs kā mammas un tēti patiesībā bieži tikai “padodam tālāk” to, ko paši esam (vai neesam) saņēmuši.\n\n  \n\nBet, ja vecākiem šķiet, ka pusaudzis pats par sevi ir problemātisks, tam jāārstējas, jo problēma ir tikai bērnā, tad gan kļūst bezgala skumji, jo bērns taču aug kopā ar savu mammu un tēti. „Vecākiem ir jādomā par to, cik apzinīgi tie audzina savu mazuli. Tiem jāsaprot, vai un ko tie vēlas lielajai dzīvei sagatavot. Tur, ārā, piedāvā azartspēles, narkotikas, Ibiza salu, kur ir viss kopā.. Radot bērnu, par to ir jādomā! Arī par to, cik mentāli un fiziski veseli ir vecāki. Un to, cik stipra dzimta esam, cik augsta riska pakāpe mūsu ģimenē ir atkarībām, un vai tas mūs kā vecākus nebaida,” stāsta Ināra Vārpa. “Tāpēc gatavošanās bērniņa ienākšanai ģimenē nevar aprobežoties ar skaistiem ratiņiem, labu auklīti un idejām, kurā skolā bērnu laidīs. Te jau ir pilns ar riskiem atkarībai, ja šādi skatāmies uz bērnu. Bērns ir kā tīrradnis, kas, nonākot deformētā vidē, sabojājas, kā uz palodzes nolikts ābols, un to ar savu nekritiskumu ir izraisījuši vecāki,” tieši norāda Ināra Vārpa.\n\n  \n\n**Dzīvē nav tikai balts vai melns**\n\n  \n\n“Ir normāli, ka, būdami vecāki, atzīstam, ko neesam mācējuši, ko neesam zinājuši, ko neesam spējuši iedot sev (!) un saviem bērniem par to runāt,” stāsta Aina Poiša. Mums katram ir labas lietas, ko esam saņēmuši no savas ģimenes, un lietas, kas mūs ir sāpinājušas. Svarīgi redzēt un spēt pieņemt abas puses. Mums katram noteikti ir par ko saviem vecākiem pateikt paldies. Bet ar pārējo jāmācās izlīgt, jo, kad esam jau pieauguši, tā vairs nav vecāku atbildība, tā ir mūsu pašu – pieaugušo cilvēku atbildība, ko ar savu pieredzi darām. \n\n  \n\n***\n\n_\"Izaugt mīlestībā\" materiālu pārpublicēšana atļauta tikai ar šīs platformas īpašnieku atļauju._\n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)",
    "category": "2-3-gadi",
    "categoryName": "2.-3. gadi",
    "readTime": "4 min",
    "author": "Laura Bērziņa",
    "date": "2019-09-25",
    "published": true
  },
  {
    "title": "emotologs",
    "excerpt": "Source: https://www.izaugtmilestiba.lv/post/emotologs",
    "content": "# emotologs\n\n---\n\n# Emociju gids – emotologs \n\n  * Izaugt Mīlestībā\n  * Jan 24, 2022\n  * 3 min read\n\n**Vai zini, kāpēc tik populārā pozitīvā domāšana nereti izgāžas? Šī metode varētu būt lielisks instruments pozitīvi tiešām arī dzīvot****, ja tik bieži mūsu iekšiņa patiesībā nebūtu pilna ar negatīvām emocijām. Aiz katras emocijas ir doma. Un tikai tad seko rīcība. Ja doma ir negatīva, sanāk tāda pozitīva dzīvošana maldos. Tā var. Bet – cik ilgi?**\n\n  \n\n**Jūtu mājvieta ķermenī**\n\n  \n\nEmocijas attīstījušās līdz ar evolūciju. Šī neredzamā un intensīvā matērija mums ir ļoti vajadzīga, emocijas ļauj sazināties ar citiem un būt daļai no realitātes. Un tāpat katrai emocijai ir sava vieta ķermenī, kur tā izpaužas fiziski. Kaklā “dzīvo” neizlaistas dusmas, naids jeb emocijas, ko it kā norijam, nepasakām. Iegurnī “krājas” bailes, skumjas, rūpes. Vēderā “mājo” vainas sajūta, riebums, bet plecos un mugurā – aizvainojumi, bailes. \n\n  \n\n**Paslaucīt zem paklāja**\n\n  \n\nZinātniski pierādīts, ka pastāv trīs reizes mazāk pozitīvās emocijas nekā negatīvās emocijas. Tāpat pozitīvas emocijas (piemēram, prieks, interese, cerība) ļoti labi un ātri atspoguļojas ķermenī, savukārt negatīvajām emocijām (piemēram, bailēm, dusmām, naidam, aizvainojumam) ne vienmēr ļaujam ķermeniski izpausties. Visbiežāk tās “norijam” un krājam sevī nereti pat gadiem.\n\nEmocijas ir mūsu vēstnieki, resurss labākai, priekpilnākai, baudjaudīgākai dzīvošanai - ja vien spētu negatīvās emocijas ieraudzīt, atpazīt, nosaukt un izdzīvot. Kāpēc tad mēs bieži no tā izvairāmies? Jo tas, pie velna, sāp, un nepatīkamās izjūtas var būt ļoti grūti izturamas. Reizēm tās neizdzīvojam, jo bērnībā mums kāds “par mums gudrāks” teicis - “liecies mierā”, “beidz pinkšķēt”, “puikas neraud”, “esi stipra meitene” vai arī mēs tikām apsmieti “ē, mīkstčaulis”, “bailulis”. Un te nu tā ir – programma, ka emocijas izrādīt ir slikti, nepiedienīgi un no tā būtu jākaunas. \n\n  \n\nCilvēki, kas no savas emocionālās pasaules neizvairās, saprot, ka sāpīgo emociju “norakšana”, atteikšanās tās just, bēgšana no tām – nepalīdz. \n\n> Un ja vēl pie “kamola kaklā”, “smaguma uz pleciem”, “vēdera, kas sažņaudzies”, varam likt sev ciest klusu, tad trauksme un dažādas hroniskas slimības emociju apspiešanu ignorēt gan vairs neļauj. \n\nNepabeigtas, atvērtas emocijas gluži kā jebkura nepabeigtība mūsos rada trauksmes un neapmierinātības sajūtu, kas ikdienai piešķir negatīvu nokrāsu, nomāc un neļauj kārtīgi izbaudīt pozitīvās emocijas. \n\n  \n\n**Mēs neesam mūsu emocijas**\n\n> Lai gan emocijas ir nozīmīga mūsu daļa, vajadzētu būt tā, ka tās vadām mēs, nevis emocijas vada mūs. Ar tām nav jācīnās, tās nav jāatraida, bet gan jāiemācās pieņemt, izdzīvot un atlaist. \n\nProtams, ka tik daudziem šādu iemaņu nav. To nemācīja skolās un reti par emocijām runāja ģimenēs. Ja neesam pirms tam ļāvuši sev, piemēram, raudāt, dusmoties, skumt tā, lai nenodarām pāri ne sev, ne citiem, smadzenēs neironu ceļi ir jāveido no jauna, lai rastos jauns ieradums. Soli pa solim – ar laiku par mūsos valdošajām emocijām spēsim arī runāt. Dienasgrāmata ir viens no veidiem, kas palīdz atpazīt savas emocijas – veicot pierakstus, tāpat varam rakstīt vēstules cilvēkiem, kuri mūs aizvainojuši, tās nenosūtot.\n\n  \n\n**Kas lācītim puncītī?**\n\nReizēm šķiet, ka zinām vainīgo emociju, kas mums traucē dzīvot. Piemēram, vainas izjūta - taču patiesībā aiz vainas izjūtas var būt paslēpušās dusmas, kas netika laikus izdzīvotas, tāpēc jāstrādā būtu tieši ar šo emociju.\n\n  \n\nReti kurš spēj ieskatīties izjūtās un atšķetināt, saprast, kas patiesībā lācītim vēderā. Skaidrību emociju pasaulē rast palīdz dažādi speciālisti, tai skaitā emotologs. Sesijas laikā emotologs ne tikai saskata emociju, palīdz to izdzīvot, bet arī atrod cēloni, kādēļ tā radusies. Emotologs palīdz identificēt, izdzīvot un atbrīvoties no negatīvajām emocijām šeit un tagad, viņš neveic psihoanalīzi un par pagātnes traumu jautājumus neuzdod. \n\n> Maigi pavirzot malā domas, emotologs palīdz klientam ieskatīties zempaziņā un pievērst uzmanību ķermenim un tajā sagūlušajām izjūtām. Viņš ir tāds kā emociju koučs.\n\nVienā sesijā tiek izdzīvota viena negatīvā emocija. Ja emocijas krājušās gadiem, nepieciešamas vairākas sesijas, lai tās izdzīvotu un atlaistu, tomēr pamatā pat viena sesija ar emotologu var būt pietiekama. Nākamajā reizē, kad, piemēram, cilvēks izjutīs aizvainojumu, jau būs iemaņas, lai ar šo sajūtu “pastrādātu”. Emotologs parāda metodes “līdziņemšanai”, lai klients turpmāk varētu sev palīdzēt pats.\n\n  \n\nMateriāla konsultante: \n\n[**_KRISTĪNE SIMSONE_**](https://www.instagram.com/kristinesimsone.coach/)****\n\nM.Sc.**** Human Resource Management\n\nLife and business coach\n\nInternational HR Solutions\n\nTags:\n\n  * [attiecības](https://www.izaugtmilestiba.lv/blog/tags/attiecības)\n  * [emocijas](https://www.izaugtmilestiba.lv/blog/tags/emocijas)\n  * [emotologs](https://www.izaugtmilestiba.lv/blog/tags/emotologs)\n  * [pozitīvā domāšana](https://www.izaugtmilestiba.lv/blog/tags/pozitīvā-domāšana)\n  * [apspiestas emocijas](https://www.izaugtmilestiba.lv/blog/tags/apspiestas-emocijas)\n  * [negatīvās emocijas](https://www.izaugtmilestiba.lv/blog/tags/negatīvās-emocijas)\n  * [izjūtas](https://www.izaugtmilestiba.lv/blog/tags/izjūtas)\n  * [trauksme](https://www.izaugtmilestiba.lv/blog/tags/trauksme)\n  * [psihosomatika](https://www.izaugtmilestiba.lv/blog/tags/psihosomatika)\n  * [veselība](https://www.izaugtmilestiba.lv/blog/tags/veselība)\n  * [bērnība](https://www.izaugtmilestiba.lv/blog/tags/bērnība)\n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Vecāki](https://www.izaugtmilestiba.lv/blog/categories/vecāki)\n  * [Tīņi](https://www.izaugtmilestiba.lv/blog/categories/tīņi)",
    "category": "sarunas",
    "categoryName": "Sarunas",
    "readTime": "3 min",
    "author": "Laura Bērziņa",
    "date": "2022-01-24",
    "published": true
  },
  {
    "title": "ergonomiskiprincipi",
    "excerpt": "Source: https://www.izaugtmilestiba.lv/post/ergonomiskiprincipi",
    "content": "# ergonomiskiprincipi\n\n---\n\n# Ergonomiska bērna nēsāšana\n\n  * Izaugt Mīlestībā\n  * Mar 21, 2021\n  * 5 min read\n\nUpdated: Mar 29, 2021\n\n**Mūsdienās tirgū pieejamie mazuļu pārnēsāšanas risinājumi ir daudz un dažādi, tomēr ne visi veidoti, ievērojot ergonimiskos bērna nēsāšanas pamatprincipus. Kas jāņem vērā, izvēloties somu vai slingu mazulim, jautāju “**[** _ManiSlingi.lv_**](https://www.manislingi.lv/lv/par-mums)**” vadītājai, sertificētai bērnu nēsāšanas (“Die Trageschule”) un zīdīšanas (LZVKA) konsultantei, Vecāku izglītības programmas trenerei Evitai Žvagiņai – Jākobsonei.**\n\n  \n\n**Anatomijā balstīti noteikumi**\n\n  \n\nVieta, kur mazulis gūst mierinājumu un drošības sajūtu, ir mammas un tēta klēpis. Ja bēbītis ir pavisam maziņš un ļoti vēlas būt saviem vecākiem cieši līdzās, ikdienā liels atbalsts var būt slings vai ergosma, kas noder arī iekštelpās – bēbītis ir tuvumā, bet vecākiem rokas brīvas dažādiem darbiem. Svarīgi atcerēties, ka ergonomiska bērna nēsāšana ir būtiska ne tikai mazuļa, bet arī mammas un tēta veselībai. Lai to īstenotu, jāievēro seši pamatprincipi.\n\n  \n\n  * **Dziļā ietupiena pozīcija jeb mazuļa celīši augstāk par dibentiņu**\n\nMazuļa ceļiem nav jābūt plati izvērstiem (optimāli būtu 40 – 45 grādi), tiem jāatrodas apmēram mazuļa nabas rajonā, tieši zem mammas krūtīm. Bēbītim augot lielākam, ceļi, protams, virzīsies zemāk un kājiņas izvērtīsies platāk, tomēr vienmēr ļoti jāuzmana, lai ceļi nebūtu vienā līmenī vai zem bēbīša dibena. Tādā pozā spiediens ir tikai uz bēbīša dibenu, tādejādi radot nepiemērotu spiedienu uz bērna nenobriedušo kaulu un muskuļu sistēmu. Kad celīši ir ieliekti, svars tiek vienmērīgi sadalīts gan uz augšstilbiem, gan uz ceļiem un muguras, gan dibena.\n\n  * **Mazuļa mugura – nedaudz ieliekta kā ūdens lāsīte**\n\nBērna mugurkaulam nav visu četru fizioloģisko izliekumu, kas ir pieaugušam cilvēkam, viņam ir divi primārie izliekumi, kas bērna muguru veido nedaudz noapaļotu, kā nedaudz izliektu uz āru. \n\n> Ap četru mēnešu vecumu, kad bērns sāk turēt galvu, nostiprinās kakla daļas ieliekums uz iekšu. Ap 8-9 mēnešu vecumu, kad bērns sāk sēdēt, nostiprinās krūšu kurvja izliekums uz āru. Ap gada vecumu, kad bērns sāk staigāt, izveidojos jostas vietas lordoze jeb ieliekums uz iekšu. \n\nTieši tāpēc mazuļa muguriņa īpaši līdz četru mēnešu vecumam tiek pozicionēta nedaudz noapaļotā stāvoklī, tā nedrīkst būt pilnīgi taisna vai izliekusies atpakaļ. Tāpat muguriņa nedrīkst būt par daudz ieliekta jeb sakņupusi kā “C” burtiņš. Tai vairāk jāizskatās pēc ūdens lāsītes. Pēc četru menešu vecuma, bērnam attīstoties un nostiprinoties, ķermeņa augšdaļu pamazām varam sākt atbrīvot.\n\n  * **Stingri klāt**\n\nBērns gan slingā, gan ergonomiskajā somā vienmēr ir jāpievelk sev cieši klāt. \n\n> Ja nēsāšanas metode būs par vaļīgu, bērns kūļāsies un atradīsies pastāvīgā saspringumā. Tas var izraisīt mazuļa kakla un plecu daļas tonusu, kā arī nepiemērotu svara sadalījumu nēsātaja ķermenim. \n\nUn lai arī varētu likties, ka bēbītis ir pārāk cieši klāt, slingu un somu audumi visbiežāk ir elastīgi un tik un tā pieļauj kustības.\n\n  * **Kakla daļas atbalsts**\n\nLīdz četriem mēnešiem svarīgi īpaši balstīt mazuļa kakliņu, jo bēbītis pats to vēl netur. Parasti to dara, ietinot slingā vai somas augšdaļā, sarullētu dvielīti vai autiņu. Nomoda brīžos pietiek ar šādu atbalstu. Brīžos, kad bērns guļ vai nēsātājs aktīvi kustās, svarīgi arī atbalstīt pašu bērna galviņu cieši, lai tā nekūļajas. Šo spēj nodrošināt tikai ergonomiska nēsāšanas ierīce.\n\n  * **Centrētas rokas**\n\nLīdz četru mēnešu vecumam svarīgi, ka mazuļa rociņas slingā vai somā ir saliktas ap bērna ķermeņa centru uz krūtīm vai blakus mazuļa vaidziņiem, ne brīvi karājoties gar bēbīša sāniem. Tas ir svarīgi, lai mazulis spētu apgūtu, sajustu savu centru. Bez šīs iemaņas bērniņa attīstībā nevar notikt velšanās process uz sāniem. Lai apveltos, mazulim ir svarīgi savu centru sajust. Pēc četriem mēnešiem, kad mazulis jau ir apvēlies, rociņas somā vai slingā var likt kā pašam ērtāk.\n\n  * **Ar skatu pret vecākiem**\n\nErgonosmiskas, dabiskas un veselīgas ierīces līdz bērna gada vecumam ikdienā nav paredzētas ar skatu “uz pasauli”. Tāpat jāatceras, ka uz gada vecumu bērns ir apmēram 10 kilogramus smags, tas nozīmē, ka arī pēc 12 mēnešu vecuma bērnu nēsāt ar skatu prom no mammas nav viegli. \n\n  \n\nJa gribam, lai bērns redz pasauli, tad labāk likt mazuli uz muguras vai gurna atbilstošā vecumposmā. Kategoriski nepiemēroti ir bērnu likt kādā nēsāšanas ierīcē ar skatu pret pasauli līdz 4 mēnešu vecumam. Psihoemocionali šajā pozīcijā bērniņs tiek pārsātināts ar apkārt notiekošajiem iespaidiem, turklāt vecumā, kad bērnam nav galvas kontroles ir liels asfiksijas risks. Šajā pozīcijā nēsātājam ir daudz grūtāk monitorēt bērna stāvokli.\n\n  \n\n**Slingu vai ergosomu?**\n\n  \n\nLai gan visbiežāk somas vai slingus izvēlamies pavasarī un vasarā, tieši rudens un ziemas sezonā šādas pastaigas arī ārā ir visjaukākās. Kad laukā ir vēsāks, nav jāģērbjas kārtu kārtās, jo mazulis silda mammu, bet mamma – mazuli. Tuntulēšanās nav vajadzīga, svarīgi atcerēties, ka par vienu kārtu (kā vilktu parasti) jāvelk mazāk. \n\n  \n\nKā slingam, tā ergosomai ir savas priekšrocības un savi trūkumi. Izvēloties slingu (austa materiāla), tas būs ērtāks ilgstošai nēsāšanai, slingu var precīzāk pievilkt un atbalstīt kakla daļu. Tāpat slings pieļauj dažādas siešanas pozīcijas un veidus, ko var pielāgot atkarībā no nepieciešamības. Tomēr jārēķinās, ka slinga siešanai nepieciešamas iemaņas, laiks un pacietība. Ļoti bieži mazulis sākumā raud, tas nozīmē, ka mammai vai tētim jābūt emocionāli mierīgam un jāspēj izturēt šis apmācības laiks. \n\n  \n\nAr gatavām somām ir vienkāršāk, jo tās ir jau gatavas lietošanai. Tajā pašā laikā pievilkšanas iespējas ir ierobežotas, tas iespējams vien tur, kur ražotājs to paredzējis. Ir sienamas somas, ir daļēji sprādzējamās somas, kur sasprādzē tikai vienu daļu, otru vai nu nevar mainīt, vai var sasiet. Un ir pilnībā sprādzējamās somas. Lai kāda arī nebūtu izvēle, vislabāk ir vienu vai otru veidu pirms iegādes izmēģināt.\n\n  \n\n***\n\n  \n\n## Jaunums no \"BeSafe\"!\n\n  \n\n> Tirgū sevi pieteicis drošo autokrēsliņu zīmola “BeSafe” jaunums – bērnu pārnēsāšanas soma [_“BeSafe Haven”_](https://livaka.lv/produkti-kategorija/besafe/besafe-haven/). Tās izstrādē iesaistīta Vācijā atzīta un novērtēta organizācija “Die Trageschule”, kas specializējas bērnu nēsāšanas (baby carrying) jautājumos. \n\nSoma atbilst arī “The International Hip Dysplasia Institute” standartiem (EN 13209/EN 16512), kas apstiprina, ka soma ir draudzīga bēbīša gūžām. Krustotās jostas uz muguras vienmērīgi sadala svaru, domājot arī par mammas un tēta muguras veselību.\n\n  \n\nSomas lietošanas pozīcijas:\n\n  * Priekšā ar skatu uz vecāku (no dzimšanas, 55 cm garuma);\n\n  * Priekšā ar skatu uz ārpasauli (no aptuveni piecu mēnešu vecuma);\n\n  * Uz muguras (no aptuveni deviņu mēnešu vecuma).\n\n  \n\n**Nēsāt droši un ar komfortu**\n\n  \n\nMazulīša ergonomiskiem principiem atbilstoša kāju poza ir svarīga līdz tā 9 – 11 mēnešiem, kad bērna skrimslis pārtop par kaulu. Tikai tādām ergosomām, kas nodrošina korektu pozu, tiek iedota “Hip friendly” atzīme, kāda ir “BeSafe” somai.\n\n  \n\nSomā ir iestrādāts īpaši šim projektam veidots un “BeSafe” patentēts “Airgonomics” gaisa spilvens, kas balsta mazuli un vienmērīgi sadala svaru, ja bērns sēž ar skatu uz ārpasauli. Tas nodrošina iespēju mazulim pasauli iepazīt ergonomiskā pozā. Piepūstais gaisa spilvens rūpējas par veselīgu un pareizu mazuļa muguras un gūžu pozīciju skatā uz priekšu un vienmērīgi sadala bērna svaru uz vēdera jostas.\n\n  \n\nSomas maksimālais svars ir 15 kg, un tā veidota no augstas kvalitātes, elastīgiem materiāliem, kas izturējuši ķimikāliju pārbaudes un izturības testus, audums ļauj mazulim ieņemt lāsītes pozu mugurai. Materiāli ir gaisa caurlaidīgi un absorbē mitrumu. Turklāt šajā pavasarī iznāks jauna materiāla soma, kuras gaisa caurlaidība būs vēl līdz četrām reizēm labāka.\n\n  \n\n  \n\n  \n\n  \n\n**Sasprādzē un pievelc!**\n\nSoma ir pilnībā sprādzējama, tāpēc ļoti ērta – daži klikšķi, viegli pievelkma gurnu un plecu jostas un soma pielāgota vecāku augumam! \n\n  \n\n“Flex-Shape Buckle” risinājums ļauj vecākam pievilkt jostas, velkot tās uz priekšu, nevis uz aizmuguri. Īpaši ērti tas ir māmiņam, kuras saskaras ar muguras vai plecu sāpēm. Nav jāizmanto abas rokas –lences regulējas ar vienu podziņu, to tikai piespiežot. Šī sasprādzēšana padara somas lietošanu ļoti ērtu un ātru.\n\n  \n\nRūpējoties par papildus drošību, vidukļa josta ir attaisāma ar trīs punktu kontakta sprādzi, un tā ir viegli pielāgojama dažādiem izmēriem. Somas plecu lencēm ir maināms platums, kā arī galvas daļa ir lietojama trīs dažādās pozīcijās (atkarībā no mazuļa vecuma). Tas nodrošina mazuļa galvas atbalstu, labu gaisa caurlaidību un labu redzamību mazulim nākotnē, kad tas vēlēsies sēdēt ar skatu uz priekšu.\n\n  \n\n**Noderīgi papildinājumi**\n\n  \n\nKomplektā ietilpst arī polsterīši, kas aizsargā vecāku sānus no jostu radītā spiediena; maigs saules aizsegs ar UPF50+, kas pasargā no saules stariem un liekiem apkārtējās vides kairinātājiem un auduma maisiņš somas uzglabāšanai. Tāpat somā ir iestrādāta kabatiņa, kur ievietot, piemēram, bankas karti.\n\n  \n\n  \n\n  \n\n  \n\n  \n\n  \n\n***\n\n  \n\n_Materiāls tapis sadarbībā ar “Izaugt Mīlestībā” draugiem “BeSafe”_\n\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)",
    "category": "2-3-gadi",
    "categoryName": "2.-3. gadi",
    "readTime": "5 min",
    "author": "Laura Bērziņa",
    "date": "2021-03-29",
    "published": true
  },
  {
    "title": "evelina_strazdina",
    "excerpt": "Source: https://www.izaugtmilestiba.lv/post/evelina_strazdina",
    "content": "# evelina_strazdina\n\n---\n\n# Būt mammai - dziļa un intīma laime\n\n  * Izaugt Mīlestībā\n  * Feb 26, 2021\n  * 8 min read\n\nUpdated: Mar 1, 2021\n\n**Televīzijas raidījuma “Bez Tabu” vadītāja EVELĪNA STRAZDIŅA nu jau sešus gadus ir arī dūla. Viņa pavada jaunos vecākus ceļā pie sava bēbīša. Un atzīst, ka arī pati kā mamma aug kopā ar satiktajām ģimenēm. Aprīļa vidū Evelīnu kā moderatori redzēsim arī tiešsaistes konferencē**[** _“Labi vecāki šodien”_**](https://labivecaki.lv/)**.**\n\n  \n\n  \n\n_Satiekos ar Evelīnu uz pēcpusdienas tēju, kamēr mazā Ulliņa pagalmā saldi guļ ratos aiz loga. “Esmu mamma ar mazu bērnu un putru galvā,” viņa atvainojas, rosoties pa virtuvi. Apsēžas, atkal kaut ko atceras un pieceļas, lai paveiktu. “Mans Teodors arī reiz bija maziņš, to putru es labi pazīstu,” smejos. Viņa tā laimīgi plūst un visu laiku smaida. Un es viņu redzu – sievieti, kas sevi satikusi. Kas ļoti bauda būšanu par mammu._\n\n  \n\n**Februāra sākumā Tu kļuvi par mammu piektajam bērniņam. Kā Tu jūties?**\n\n  \n\nApjausma, tā “piešķilšanās”, ka pieci bērni ir diezgan daudz, nāk caur citiem. Kad parasti kāds saka – “O, tev ir pieci bērni!”, tad es nodomāju –“Jā, man tiešām ir daudz bērnu.” _(Smejas.)_ Lai gan – kas kuram ir daudz. Citiem pāriem arī viens bērns ir daudz.\n\n  \n\nKad biju gaidībās ar Ulliņu, no cilvēkiem saņēmu ļoti dažādas reakcijas. Kāds sāka taisnoties – “Mums jau arī vajadzētu, bet mēs nevaram, jo tā un šitā.” Cits uz to skatījās ar aizdomām un šausmām. Tad domāju, kāpēc cilvēki man to visu stāsta, un sapratu, ka mēs katrs patiesībā runājam par sevi. Tās biju citu domas par to, kā viņi izjustu piekto bērnu. Tad sev teicu – “Hei, tas ir mans (!) piektais, mana laime, ko tik ļoti esmu gribējusi un gaidījusi.” Šodien kopumā jūtos laimīga, ļoti piepildīta, pat bail skaļi par to runāt. To nemaz nevar aprakstīt, tā ir man dziļa un intīma laime.\n\n  \n\n**Kāpēc bail?**\n\n  \n\nMūsu sabiedrībā nav ierasts lepoties ar to, ka sievietei patīk būt mammai. Bet man, protams, patīk būt arī sievai un sievietei. Negribas, ka kāds to skauž vai aprunā.\n\n  \n\n**Vai Tu bērnībā domāji, ka būsi mamma bērnu pulciņam?**\n\nVēl nesen atcerējos, ka man bija kādas 12 lelles. Katru no tām nosaucu mammas draudzenes vārdā, kas tās dāvināja. Un es ar šīm lellēm tiešām _ņēmos_ , spēlējos, audzināju.. Jau bērnībā manī bija kas mātišķs. Divdesmit gados, protams, nevarēju iedomāties, ka man būs pieci bērni, tomēr tagad es pilnīgi un skaidri esmu atradusi lielu daļu no savas identitātes caur būšanu par mammu saviem bērniem. Un man tas tiešām patīk!\n\n  \n\n**Pirmo reizi par mammu kļuvi pirms 24 gadiem. Kādu sevi tolaik atceries?**\n\n  \n\nĻoti gaišu! Tagad esmu jau nopietnāka. Mēs visi 21 gada vecumā esam tādi ticīgi dzīvei un skaisti. Ar gadiem sākam sazemēties. Mūža otrajā pusē atkal jāmācās atzemēties, lai varam labi aiziet.. Biju jauna, gaiša, priecīga. Dzīvoju mazliet ilūzijā, ka foršā dzīve notiek kaut kur tur ārpusē, kamēr es esmu ar bēbīti. Šodien man tādu sajūtu vairs nav. 21 gada vecumā pa dzīvi vēl jātraucas, _tusēt_ ir dabisks stāvoklis. \n\n> Naudas toreiz nebija vispār nekādas, bet bija pilnīgi citas prasības pret dzīvi. Tolaik bija vienkārši tāda laime dzīvot. \n\n  \n\n**Kā Ziedonis teica – visu naudu notērēsim kedās...**\n\n  \n\nJā, jā! _(Smejas.)_ Ar savu pirmo bērnu kopā kaut kur skrēju, pabaroju, taisīju ielu intervijas, visu laiku biju kustībā. Baidījos, ka nokavēšu darbus, ka nebūšu vērtīga. Šobrīd mans vecums palīdz man būt te, vienkārši sēdēt ar mazo un justies labi, ka varu nekur nesteigties.\n\n  \n\n**Vai izaicinājumi ar pirmo un piekto mazuli atšķiras?**\n\n  \n\nAr pirmajiem bērniem liels uzdevums ir iemācīties saprast mazo būtni, kas ienāk, ļauties empātijai, būt tādā siltā, lielā tuvumā. Šobrīd izaicinājums ir paspēt būt ar visiem bērniem. Tu esi viens, bet tev ir pieci un katrs prasa savā veidā, citreiz visi runā reizē. _(Smejas.)_ Sanāk ļoti dalīt savu laiku starp visiem.\n\n  \n\n**Vai Tev ir pazīstamas pēcdzemdību skumjas?**\n\n  \n\nPar šo tēmu es daudz domāju saistībā arī ar savu dūlas darbu, un man šķiet, ka pēcdzemdību skumjas man bijušas pēc katra mazuļa. \n\n> Jau gaidību laikā esam ļoti, ļoti jūtīgas. Daba to paredzējusi, lai varam ar mazuli pēc tam būt līdzvērtīgi emocionāli atvērtas, lai mazuli varam “lasīt”, lai būtu iespējams tāds emocionālais kailums. Tāpēc sieviete, kura gaida bērnu, ir svēta. \n\nJa teiksim šajā laikā sievietei ko sliktu, tas iekritīs viņā ļoti, ļoti dziļi. Viņa to var atcerēties visu dzīvi un pārdzīvot tik personīgi! Tāpat arī, kad sieviete ir tikko dzemdējusi, – nedod dievs kādas negācijas! To svarīgi būtu apzināties gan mammai, gan cilvēkiem, kas ir viņai blakus. Bet dzīve jau turpinās, un savā kailumā jāturpina soļot ar jauno atbildību līdzās. Tas nav vienkārši. \n\nAr Stīnu trīs dienas pēc viņas piedzimšanas piedzīvoju šādu epizodi, lasot kādu grāmatu. Ir tāds režisors un rakstnieks Eižens Grīns. Viņa filmas man vienmēr šķitušas liriski dīvainas, dzejiskas un jaukas. Tā nolēmu, ka arī grāmata būs līdzīgi maiga. Lasu un priekšā pēkšņi vardarbības epizode ar vācu gestapo nežēlībām, un es vienkārši sabruku. Par vēlu sapratu, ka vajadzēja apstāties, ka nedrīkstēju to lasīt. Sēdēju pie grāmatas un raudāju, raudāju, raudāju.. Jā, šis trauslums var būt sākums depresijai, ja līdzās nav atbalsta, ja nav ar ko parunāt.\n\n  \n\nTāpēc, nedod Dievs, likt sev kaut kādas latiņas, un tad krist. Bet depresija var būt arī neidentificējama. Jaunā mamma var slikti justies un domāt, ka netiek galā. Bērns vesels, bet prieka nav. Un tad vēl kāds pajautā, kāpēc jaunā mamma nepriecājas, jo viss taču ir lieliski. Mēs varam būt ļoti skumji un tad atkal priecīgi, galvenais nekrist vainas sajūtā un saglabāt iespēju paskatīties uz sevi no malas. Tāpēc ir labi, ka līdzās ir kāds cilvēks, kurš var piestutēt un nomierināt. Un nekautrēties prasīt palīdzību speciālistiem, ja šīs skumjas nepāriet un pāraug arvien smagākās sajūtās. \n\n  \n\n**Tāpat Tu arī zini, ko nozīmē saliktā ģimene.**\n\n  \n\nJā, kad satiku savu vīru, man bija divi bērni, bet vīram – meita. \n\n> Šķiršanās – tā ir nelaime, tas ir zaudējums. Tas nozīmē atzīt, ka neizdevās. Un tas sāp. Patiesībā tajā mirklī tā ir padošanās. Neviens tur nevar justies labi. Tas ir trauksmains un bēdīgs laiks, jo aiz laimes jau nešķiras. \n\nTagad mums ir psihologi un mediatori, kas palīdz pārim arī cieņpilni izšķirties, agrāk tādu iespēju nebija. Skaidrs, ka lielie savā starpā “peras” ne aiz laba prāta un laimes, bet bērnus vajag pasargāt, neiesaistīt, nesākt ar tiem tirgoties. Bērni mīl abus vecākus, šādas izvēles ir briesmīgas – kad bērns nevar mīlēt to, ko dabiski ir paredzēts mīlēt. Mani bērni joprojām ir brīnišķīgā kontaktā ar savu tēti, tas ir ļoti svarīgi.\n\n  \n\n**Vai tolaik nebaidījies, ka jūsu šķiršanās radīs bērniem traumas?**\n\n  \n\nBaidījos, protams! Baidījos par visu! Un es joprojām baidos, ka satraumēšu savus bērnus ikdienā. _(Smejas.)_ Mūsdienās vecāki nereti sevi parāk daudz _čeko_ , vai drīkst to darīt, vai nē, un iebrauc otrā grāvī – tādā _overparentigā_. Lai tikai viss būtu labi, lai tikai bērniem nebūtu jāpiedzīvo kaut kas traumējošs. Jo mēs zinām šo vienkāršo patiesību, ka mūsu pašu traumas mums traucē dzīvot. \n\n  \n\n**Zinu vairākus arī cieņpilnas šķiršanās stāstus.**\n\n  \n\nTādās situācijās bērns redz, ka dzīvē tā var notikt un ar to arī var tikt galā. Jo dzīve tiešām turpinās! Arī no pārdzīvojumu traumas mēs bērnam varam kaut ko iemācīt – parādīt, ka vecāki prot arī sadarboties. Bet visbiežāk tam ir vajadzīgs gana ilgs laiks. \n\n  \n\n**Tu par savu vīru publiski esi teikusi – “mēs varam kā Lācītis un Ezītis būt pilnīgi atšķirīgi, bet ēst no podiņa aveņu zapti un mums ir svarīgas vienas zvaigznes, uz kurām skatāmies”. Ļoti skaisti.**\n\n  \n\nNo filmiņas “Ezītis miglā”.. _(Silti smaida.)_ Mums ir svarīgs kopīgs virziens un kopīgas lietas, kas abiem interesē, un ko varam darīt kopā. \n\n  \n\n**Vai bērnu piedzimšana pamainīja attiecības?**\n\n  \n\nNu, protams! _(Smejas.)_ Tā taču ir pilnīgi jauna dzīve! Kad ar vīru satikāmies, mēs abi jau bijām ar bērnu pieredzi, bet kopīgu bērnu mums nebija. Katrs bērns pamaina attiecības. Reizēm šķiet, ka būs tikai daudz grūtāk, bet no savas pieredzes varu teikt, ka resurss tikt ar visu galā kaut kā vairojas, un sirdī vietas pietiek gan bērniem, gan partnerim. Bet ik pa laikam arī mēs, protams, esam pilnīgā _besī_ un pārgurumā, kad gribas tikai gulēt.\n\n  \n\n**O, jā, miegs ir ļoti svarīga jaunās ģimenes veselā saprāta daļa.**\n\n  \n\nJā, galvenais ir gulēt, cik iespējams. Tas ir pāri visam. Es _menedžēju_ savu miegu, lai varētu gulēt reizē ar bēbīti. Tikko esmu neizgulējusies, depresīvā sajūta ir klāt. Fiziskās vajadzības tomēr ir pamats. To es saku arī mammām, ar kurām strādāju. Lai gan ar padomiem jābūt uzmanīgiem.\n\n  \n\nEs kā dūla saprotu, ka katrai mammai ir savs ceļš, un ar savu patiesību uzbāzties nemaz nedrīkst. Esmu pārstājusi uzspiest savu patiesību, un tā ir tik laba sajūta! Dažkārt situācija jau iepriekš ir noteikta, un es kā dūla varu tikai atnākt un palīdzēt iziet tai cauri. \n\n> Mēs visi varam būs atbalstoši un pieņemoši, bet “nopakot” otru ar padomiem ir jēga tikai tad, ja otrs to tiešām un apzināti vēlas. Uz citu dzīvēm jāraugās pazemīgāk. Katram savi skatu punkti un sava patiesība.\n\n  \n\n**Vai šobrīd pandēmijas ierobežojumi ļauj dūlām piedalīties dzemdībās?**\n\n  \n\nVar iet vīrs vai dūla, viens no abiem. Bet dūla jau ir atbalsts ģimenei, ne tikai mammai. Pēdējās dzemdības, kurās piedalījos, bija laikā, kad gaidīju Ulliņu. Vienā brīdi gan sapratu, ka sava bēbīša dēļ vairs nedrīkstu negulēt, tad metu mieru.\n\nManas darba attiecības ir mīlestības attiecības, kur bez piesaistes un savstarpējās uzticības nav iespējama emocionāli tuva atbalsta radīšana. Ar katru ģimeni ir citādāk. Kādreiz es sev jautāju, kāpēc Dievs man ir atsūtījis šo ģimeni. Vai tas ir tāpēc, ka es varu izdarīt vai iedot ko īpašu? Bez augstprātības! Varbūt gaidāmais mazulītis to vēlas, varbūt tas ir svarīgi mammai, mēģinu sajust ar sirdi. \n\n  \n\nKatrs atnākšanas stāsts ir ļoti īpašs, jo piedzimšana nav nekas ikdienišķs. Tas ir kaut kas absolūts un īsts, un mazuļa pasaules nākšanas brīdī gan mamma, gan tētis satiek sevi, neko nevar nospēlēt un nekur no sevis nevar paslēpties. Mazā cilvēka dzimšanas laikā es vienmēr apkārt skaidri jūtu un redzu dažādas zīmes. Cenšos tās nepalaist garām un varbūt vēlāk nodot vecākiem. Esmu redzējusi tādu sauli un hallo ap to! Citreiz man norezonē kāda mūzika..\n\n  \n\n**Ļoti enerģiju dodošs darbs..**\n\n  \n\nEs dodu un ļoti daudz arī saņemu. Palīdzošajās profesijās cilvēki mācās neienirt par dziļu savā altruismā. Ir jāmāk novilkt robežas, izvērtēt savs darbs, strukturēt ikdienu, atjaunot resursus. Tāpēc jau par dūlām mācās. Citādi sevi var pazaudēt ļoti ātri. Izdegšana ir palīdzošo profesiju viens no galvenajiem riskiem. \n\n  \n\n**Bez dūlas darba Tu piedalies arī dažādos citos projektos. Pavasarī Tevi kā moderatori redzēsim konferencē**[** _“Labi vecāki šodien”_**](https://lina.lv/event/linas-tiessaistes-konference-labi-vecaki-sodien/)**.**\n\n  \n\nJā, es biju moderatore arī pagājušajā konferencē, tas bija brīnišķīgi! Es šo konferenci ļoti gaidu gan kā moderators, gan kā vecāks. Pirmā bija tik dzīvi apliecinoša, tik vērtīga! Šogad tas būs tiešsaistes pasākumus, programma ir sadalīta uz divām dienām, lai dalībniekiem nav no rīta līdz vakaram jāpavada pie datora. \n\n  \n\nŠī gada tēma par atdalīšanos arī man pašai ir ļoti aktuāla, tā ir būtiska pilnīgi visos vecumos. Es domāju, cik esmu atdalījusies no savas mammas, cik mani bērni no manis. Vai mani bērni ir pietiekami pastāvīgi un tajā pašā laikā joprojām piesaistē.. Esmu procesā. \n\n> Patiesībā savus vecākos bērnus apzināti stumju savā dzīvē, zini, tā, ka reizēm ar konkrētu stumšanas metodi. _(Smejas.)_ Ar elkoni! Un tas ir _baigi_ dīvaini, lai gan dabiski un ļoti svarīgi. Es absolūti ticu saviem bērniem, viņi man ir tik pašpietiekami! Un zinu, ka tas ir lāča pakalpojums, - viņus man te vēl turēt. \n\nViņiem ir jāiet savā dzīvē. Un zinu, ka mani bērni to tiešām var. Bet ērtā mamma un ērtības ikdienā ir tik patīkamas, vai ne? Tad lielie bērni spiež uz leju durvju rokturi un stumj tās durvis uz priekšu, bet es otrā pusē turu ciet. Tā mēs pastīvējamies, tad es ielaižu samīļoties un atkal stumju ārā. Patiesībā man ir mazliet bail ieskatīties šīs konferences tēmās. _(Smejas.)_\n\n  \n\n**Jo uzzināsi kaut ko jaunu un varēsi sev teikt – atkal es to bērnu notraumēju?****_(Smejamies.)_**\n\n  \n\nJā, jā! Atkal jauns atbildības kalns, ko pārkāpt.\n\n  \n\n**Kā pasaulē nāca Tavi bērniņi?**\n\n  \n\nPirmie divi piedzima stacionārā, nākamie trīs – mājās. Bet vienmēr esmu izvēlējusies personīgāku aprūpi, jo tā ir bijusi mana vajadzība – zināt savu vecmāti, izveidot attiecības jau pirms tam. \n\n  \n\n**Vai vīrs neprotestēja, ka mājās dzemdēt taču nav droši..**\n\n  \n\nPar drošību mājdzemdību kontekstā runā visi un visās ģimenēs. Pirmkārt, mediķu asistētas mājdzemdības ir absolūti legālas, otrkārt, visi riski tiek izvērtēti pirms tam. Vecmātes jau nenāk tukšām rokām, viņas ir ļoti profesionālas un ieinteresētas, lai viss būtu labi. \n\n> Tas ir mehānisms, nekas mājdzemdībās netiek improvizēts. Reizēm man šķiet, ka cilvēki par mājdzemdībām spriež, nezinot īsti neko par procedūru, kas tiek veikta, lai mājdzmedības vispār realizētu. \n\nMans mīļais vīrs saka – “Ir lietas, kurās sieviete nosaka toni, un dzemdības ir viena no tām. Kāpēc lai es nepiekristu, ja tev tas ir tik ļoti svarīgi un tu tā varēsi labāk justies.” \n\n  \n\n**Vai Tev kā dūlai ir vairāk mājdzemdību vai stacionāra dzemdību?**\n\n  \n\nNoteikti stacionāru, jo tā arī ir biežākā izvēle, kā tiek laisti pasaulē bēbīši. Un tieši stacionāros ir īpaši svarīgs šis atbalsts. Vecmātes tur ir ikdienas dežūrās, varbūt nav līguma dzemdības. Un es nerunāju par nevērību vai emocionālu vardarbību, ko sieviete no personāla varētu piedzīvot, bet par to, ka ir forši, ka līdzās vienkārši ir savs cilvēks, uz ko paļauties. Vecmāte ir savā darbā, varbūt ir vēl kāda dzemdētāja, kas nozīmē, ka uzmanība tiks dalīta. Manā gadījumā ar vecmātēm vienmēr izdevies ļoti labs kopdarbs.\n\n  \n\n**Kādā intervijā reiz teici, ka viss ir nejaušība. Lasīju un domāju, - cik interesanti, man šķiet, ka nejaušs nav nekas!****_(Smejos.)_****Vai Tu tici Liktenim, tādai lietu kārtībai?**\n\n  \n\nEs ticu Dievam, un ar to daudz sarunājos. Arī ar bērniem runājam par to, kas ir Dievs un kā ikdienā to jūtam, kā viņš mums ir līdzās. Cik ļoti likumsakarīgi varam redzēt savu dzīvi? Cik ļoti no malas varam redzēt savu dzīvi? Atskatoties, - jā, ir situācijas, kuras redzam kā ļoti likumsakarīgas. Un tomēr viss nav un reizē ir nejaušība.\n\n  \n\n  \n\n***\n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Bērnudārznieks](https://www.izaugtmilestiba.lv/blog/categories/bērnudārznieks)",
    "category": "gaidibas",
    "categoryName": "Gaidības",
    "readTime": "8 min",
    "author": "Laura Bērziņa",
    "date": "2021-03-01",
    "published": true
  },
  {
    "title": "gaidas",
    "excerpt": "Tas, ka apkārtējā vide, kamēr sieviete ir stāvoklī, ietekmē arī augli, vairs diskusijas neizsauc. Ir neskaitāmi pētījumi un speciālistu atzinumi, ka gaidāmo bērniņu ietekmē tas, ko māmiņa redz, dzird,...",
    "content": "# gaidas\n\n---\n\n# Mani gaidīja kā brālīti \n\n  * Izaugt Mīlestībā\n  * Feb 10, 2019\n  * 6 min read\n\nUpdated: Dec 17, 2019\n\n**Kad ģimenē gaidāms pieaugums, patīkami satraukti ir visi tuvākie, tomēr māmiņa jo īpaši. Augot puncim, nereti prātojam, - kāds būs vārdiņš, uz kādām nodarbībām bērniņš varētu iet, kad piedzims, vai mati būs tik tumši kā mammai, bet acis tik zilas kā tētim? Tomēr reizēm jābūt piesardzīgam ar gaidām, ko savā mīlestībā liekam uz topošā bērniņa pleciem, lai nebūtu jāpiedzīvo vilšanās sajūta, jo mazulis pasaulē nāks pats ar savām domām, sapņiem un mērķiem.**\n\n  \n\nTas, ka apkārtējā vide, kamēr sieviete ir stāvoklī, ietekmē arī augli, vairs diskusijas neizsauc. Ir neskaitāmi pētījumi un speciālistu atzinumi, ka gaidāmo bērniņu ietekmē tas, ko māmiņa redz, dzird, ēd, domā, kāds ir nomoda un miega režīms, un īpaši tas, kā viņa jūtas, kā emocionāli pārdzīvo prieku, dusmas, kaunu, skumjas un citas izjūtas. \n\n  \n\nTas pats attiecas uz gadījumiem, kad māmiņa vēl pirms uzzina gaidāmā bērniņa dzimumu, pieņem, ka būs tieši meitiņa vai tieši dēliņš, un iztēlē par to vien prāto. “Ja mammas domas, jūtas un fantāzijas koncentrējas uz vienu dzimumu, bet pēc bērna nākšanas pasaulē redzams, ka stārķis atnesis ko citu, tad šis dabas brīnums var izsaukt vilšanos,” stāsta terapeite. Tas patiesībā ir nopietns narcistisks ievainojums, kad nepiepildītās gaidas mātes sejā tiek pārnestas uz bērniņu, kas vēlāk veidos bērna personības kodolu un ar to viņam būs jāmācās sadzīvot visu dzīvi. Tāpēc svarīgi par to aizdomāties, kamēr zem savas sirds nēsājam mazuli, jo neviena sieviete jau tīši savam bērniņam pāri darīt nevēlas.\n\n  \n\n**Saiknes nozīme**\n\n  \n\nPrecizēšu, ka situācija ne vienmēr ir fatāla. Ar vienu skatu „Ak, atkal puika!” vai „Tiešām arī trešā būs meita?” bērnam, protams, pāri nodarīt nevar. Arī tad, ja vecāki uzreiz pēc bērna dzimšanas spēj „pārslēgties” - „Labi, ka vesels! Un tos rozā ratus taču varam nomainīt pret zilajiem!”, viss ir kārtībā. Paliekošs kaitējums var nebūt arī gadījumos, kad topošajam tēvam kāds autoritatīvs vīrietis izmetis, ka īstam vecim dzimst tikai dēli – un šis topošais tēvs ar šo konstrukciju galvā var to pieņemt kā pareizo, lai pēc tam citu vīriešu kompānijā izmestu, piemēram, - „Nu, sanāca kļūda!”, lai gan pats tā nemaz nedomā. Arī tā ir situācija, kad nevar viennozīmīgi pateikt, vai konkrētā tēva emocionālā attieksme pret bērnu būs trauma bērnam ar ilgstošām un paliekošām sekām, vai nē. \n\n  \n\nRuna ir par gadījumiem, kad no mātes puses vilšanās kā emocionālā attieksme pret zīdaini ir nemainīga un ilgstoša. \n\n> Un primāri tieši mātes, jo bērns sevi un savu atspulgu (māti) līdz trīs gadu vecumam uztver par vienu veselu, tāpēc arī priekšstatu par sevi, sevis apzināšanos un pieņemšanu viņš veido ar spoguļneironu palīdzību caur saskarsmi ar citiem (primāri – māti), redzot mammas seju, mīmiku un jūtu atspoguļojumu. \n\nJa māte, bērnam augot domā - „re, kā, solīju vīram dēlu, bet piedzima meita”, mātes kauna un vainas sajūta bērnam var likt justies kā vilšanās objektam. Un tālākās psiholoģiskās konstrukcijas tad veidojas bojātas, var teikt – viss attīstās likumsakarīgi, jo pašvērtība un priekšstats bērnam par sevi ir deformēts.\n\n  \n\nVilšanās sajūta bērnam liek būt izdabājošam un veido nedrošo piesaisti, dzīvojot pēc – „kas man ir jāizdara, lai tu mani mīlētu un pieņemtu?” Tas notiek arī gadījumos, kad bērns vēlas saņemt uzmanību. Kad bērns gaidītās emocijas nesaņem, viņš var izjust bezspēcīgas dusmas, kauna un vainas apziņu un zemais pašvērtējums tad var izpausties divējādi – kā depresija, izolējoties no cilvēkiem, vai kā uzbrukums, kliedzot, bļaujot, esot agresīvam. \n\n> Dabīgi, ja esam tie, kas rada citos prieku, mīlestību un to pašu arī saņemam, jo tad nav vēlēšanās būt skaļam, melīgam, ievainot otru vai izolēties. \n\n  \n\n**Esmu tepat**\n\n  \n\nMēs katrs vēlamies būt mīlēts un saprasts. Arī tad, kad esam jau pieauguši, vecāku domas un pozitīvās attiecības ar tiem mums ir svarīgas. Ja, piemēram, 30 vai 40 gadīga sieviete atzīst, ka attiecības ar tēvu šobrīd nav labas, jo patiesībā jau viņš gaidīja dēlu, tas netieši parāda, ka tēva vilšanās attieksme pret meitu var būt joprojām saglabājusies. Var gadīties arī tā, ka, piemēram, meitiņa, redzot, ka ģimenē netiek pieņemta, bet brālītis gan, var nolemt būt vīrišķīga gan ārējā izskatā, gan uzvedībā, darīt vīrišķīgas lietas, vai nodarboties vēlāk ar vīrišķīgiem sporta veidiem. \n\n> Tieši neverbālā komunikācija – acu kontakts, mīmika, balss tembrs, kustības un līdzīgi – veido 80% no vēstījuma.\n\nUn lai gan saikne, kāda bērnam ir savas dzīves pirmajos divos gados ar savu māti, nevar būt līdzvērtīgi tik cieša ar kādu citu, tēvs ir tas, kurš rada vidi, lai māte un bērns jūtos labi, tāpēc, ja vilšanās par mazuli nāks no tēva puses, šo vidi radīt labvēlīgu būs grūti, dažiem teju vai neiespējami. Tādās situācījās vīrietis to var izpaust, provocējot strīdus, pēc darba nenākot mājās, noniecinot, kauninot, kritizējot bērna māti, piemēram, pieprasot, lai bērnu apklusina, kad tas saniķojies. \n\n  \n\n**Ceļš, kuru neizvēlos**\n\n  \n\nTas, protams, nenozīmē, ka šīs izpausmes, kas no bērna pāriet pieaugušajā, ir tik tiešas. Pieaugušais savu iekšējo depresīvo sajūtu var izpaust, izolējoties no sabiedrības, iegūstot amatu, kas neprasa komunicēšanu, vai veidojot tādu saskarsmi, kas nespēj nodrošināt ilgstošas, emocionāli siltas attiecības, jo nepamet doma – es neesmu vajadzīgs. Pārdzīvojumi, ka nav draugu, ka nevar nodibināt attiecības var izpausties kā tieša vai netieša atriebība. Piemēram, izvēloties kontrolējošas, represīvas profesijas vai iesaistoties tādās sociālās grupās, kuru pamatmērķis ir konfrontēties ar jebko un jebkuru, pēc principa, ja teiksi balts, es teikšu melns. \n\n  \n\nTāpat vecāku hroniska vilšanās var izpausties arī kā slikto sajūtu somatizācija bērnam. Tas nozīmē, ka vecāki bērniem vai vēlāk pieaugušais sev konstatē vai meklē slimības, kurām nevar atrast medicīnisku pamatojumu. Tādā gadījumā iemeslus sāpēm, ciešanām un sliktai pašsajūtai analīzes, izmeklējumi neuzrādīs, jo tās visticamāk būs aizturētas un neatzītas emocijas. Smaidīgā, apmierinātā sejas izteiksme ir vien maska dvēseles sāpēm, ka esmu labsajūtā un mierā ar sevi. Pašam izkļūt no sajūtas „neesmu bijis vēlams” var būt ļoti sarežģīti. \n\n  \n\n**Katram citādi, katram īpaši**\n\n  \n\nVecāku gaidas var atšķirties, ja pieteicies pirmais bērniņš, vai arī pulciņam pievienojas otrais vai trešais. Mēdz būt tā, ka no otrā mazulīša gaida pretējo dzimumu, jo sabiedrībā ir definēts, ka „normālā” ģimenē ir dēls un meita. Ja trīs dēli vēl ir akceptējami, jo ir taču tāda pasaka, tad trīs meitas jau izskatīsies pēc divām mātes meitām un pelnrušķītes. Reizēm der paskatīties, vai visi falšie ideāli, ko rada mistiskais jēdziens „sabiedrības doma”, kurā atrodam sarakstus, kā pareizi mīlēt, pareizi dzīvot, pareizi kāpt pa karjeras kāpnēm un tā tālāk, patiešām mums ir vajadzīgi. Tās konstrukcijas, kas ir mūsu galvās arī attiecībā uz pasakām, var veidot vēlmi izjust ar savu bērnu ārišķīgas un mākslīgas attiecības. Tāpēc arī ar vārdu un iesauku došanu, vai raksturu piedēvēšanu saviem bērniem jābūt piesardzīgiem.\n\n  \n\nTas, kāpēc vecākos var izpausties narcistiskas gaidas, jāskata individuāli. Tā var būt atkārtotas pieredzes pārņemšana, kad uz sevi izjustā un neizprastā vilšanās var tikt neapzināti pārnesta. Ja spogulis (māte) ir bijis tukšs un neatsaucīgs, bērns savā uzvedībā būs izvairīgs, ja spogulis pildīts ar pašas jūtām, nevis ar bērna jūtu saprašanu, tad bērnos vērojama tāda uzvedība, kas vienlaikus izraisa diametrāli pretējas jūtas (mīlestību un naidu, prieku un bēdas u. tml.), bet ja spogulis bijis haotisks un maldinošs – rezultāts ir dezorganizēta bērna uzvedība. Izsakoties tēlaini, tas būtu kā dot tukšu trauku un lūgt otram paņemt konfekti, lai pēc neizpratnes – „Tur taču nekā nav!” – atbildētu – „Nu, tad iztēlojies, ka ir!”. Otram iedot to, ko pats neesi saņēmis, ir bezgala grūti. \n\n  \n\n**Svarīgs ir atbalsts**\n\n  \n\nArī laikā, kad sieviete gaida bērniņu, un viņu pārņem šaubas, vai maz ir gatava kļūt par māti, ir svarīgi, ja blakus ir kāds, ar ko visu neskaidro izrunāt. Tad ir brīnišķīgi, ja ir atbalstoša otrā pusīte, vecmāmiņas vai vecāki, kam savas bailes uzticēt, jo bieži ir situācijas, kad nav ar ko parunāt, un savas emocijas nākas noventilēt uz „viena tante teica” vai „manai draudzenei tā arī bija”, lai gan divu vienādu stāstu nav un nebūs.\n\n  \n\nJaunajiem vecākiem ir vajadzīgs apliecinājums un atbalsts, lai apzinātos, ka jaunā loma pieprasīs atbildību, un, lai savu atvasīti sagaidītu ar veselīgu priekšstatu, ka tiek gaidīts bērniņš (ne konkrēti meitenīte vai puisītis). Un ir normāli lūgt padomu, ja nejūtu zem kājām stabilitāti. Ja sieviete jūtas labi gan kā māte-sieviete, gaidot bērniņu, gan kā sieva-sieviete, esot attiecībās ar vīrieti, arī mazulis to jutīs, kas ļaus bērnam izaugt par veselīgu personību. \n\n  \n\n**Kļūdu labojums ir iespējams!**\n\n> Pusaudžu vecums (11 līdz 18 gadi) ir pats piemērotākais laiks, lai vecāki labotu savas neapzināti pieļautās audzināšanas un attieksmes kļūdas, jo tas ir laiks, kad psihoemocionālā attīstība atkārtojas, bet nevis secīgi, posms pēc posma, bet spontānā, jauktā kārtībā. \n\nPusaudža vecākiem jātur acis un ausis vaļā, lai uzzinātu, kā bērns jūtas, lai sarunas neapstātos pie „Kā tev gāja skolā?” – „Labi.” – „Ko uzdeva?” – „Neko.” Arī runājot par dzimumidentitāti, ir divi vecumposmi, kad šis jautājums ir būtiski aktuāls. Pirmo reizi 3-4 gados, kad mazie pēta viens otru un meklē ārējās atšķirības, lai saprastu, kas es esmu – puisis vai meitene? Un pusaudžu vecumā, kad tas ir daudz komplicētāk un sarežģītāk, jo jārod atbildes sev uz galvenajiem jautājumiem - kas es esmu un kas, kāds es gribētu būt? Šis sensitīvais jautājums par laiku, kad bērnā mostas apziņa par savu dzimumu un šīs sajūtas iemesliem, nav viennozīmīgs, tomēr zināms ir tas, ka vēlēšanās vai nevēlēšanās būt savā dzimumā ir atkarīga tieši no bērnu un vecāku attiecībām. \n\n  \n\n***\n\nKonsultē: Gunta Andžāne, ārste – psihoterapeite\n\n  \n\n _Šis materiāls ir oriģinālsaturs, tā pārpublicēšana bez atsaucēm nav atļauta._\n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Sajūtas un emocijas](https://www.izaugtmilestiba.lv/blog/categories/emocijas)",
    "category": "gaidibas",
    "categoryName": "Gaidības",
    "readTime": "6 min",
    "author": "Laura Bērziņa",
    "date": "2019-12-17",
    "published": true
  },
  {
    "title": "gaidibas",
    "excerpt": "Source: https://www.izaugtmilestiba.lv/post/gaidibas",
    "content": "# gaidibas\n\n---\n\n# Gatavojamies kļūt par vecākiem\n\n  * Izaugt Mīlestībā\n  * Dec 6, 2022\n  * 3 min read\n\n**Ticu, ka katrs mazulītis izvēlas laiku un veidu, kā atnākt pie saviem vecākiem. Ja bērniņš sagādājis pārsteigumu un pieteicies neplānoti, vecākiem izpaliek gaidas līdz divām strīpiņām grūtniecības testā. Bet, ja pāris pieņem lēmumu, ka laiks paplašināt ģimeni, speciālisti iesaka par savu veselību parūpēties īpašāk trīs mēnešus pirms mazulīša ieņemšanas.**\n\n  \n\n  \n\n**Ieradumu maiņa**\n\n  \n\nKad pieņemts lēmums par bērna radīšanu, gan mammai, gan tētim dubultojas atbildība par savu veselību, lai radītu un iznēsātu veselu mazuli un bērnam vēlāk būtu stipri un veseli vecāki.\n\nTad nu visbiežāk speciālisti pārim iesaka pārskatīt savus ikdienas paradumus. Viss, ko varam ietilpināt jēdzienā “vesels un vitāls cilvēks”, būs ieteikumu sarakstā: svaigs gaiss, aktivitātes, alkohola vietā ūdens vai svaigas sulas, kvalitatīvs miegs. \n\n> Reproduktīvie orgāni reaģē uz cilvēka dzīvesveidu. Ja sieviete ir aizņemta un saspringta, pastāv iespēja, ka var rasties reproduktīvo hormonu disbalanss, respektīvi, organisms saprot, ka šis nav piemērots brīdis grūtniecībai. \n\nŠis ir arī īstais laiks atmest smēķēšanu, ja agrāk tam trūcis motivācijas. Runājot par medikamentu lietošanu, ja vien ārsts nav noteicis citādi, labāk meklēt kādas alternatīvas iespējas, piemēram, galvassāpju gadījumos reizēm palīdz atpūta, atslābinoši vingrojumi. Ir vērts pamēģināt!\n\n  \n\nNozīme ir arī veselīgam un sabalansētam uzturam, jo vienmērīgs cukura līmenis asinīs ietekmē hormonālo sistēmu. Tauku šūnas piedalās sievišķā hormona estrogēna izstrādē, tāpēc šis nebūs īstais laiks krist galējībās uz pārēšanos vai badošanos. Ja tauku šūnu ir par maz vai par daudz, var sākties hormonālais haoss. Labāk atteikties no ātrās ēdināšanas maltītēm, neveselīgiem našķiem, ceptiem, panētiem ēdieniem, pusfabrikātiem, gāzētiem, saldinātiem dzērieniem un vairāk par divām tasēm kafijas dienā. \n\n  \n\nPlānojot grūtniecību, sievietēm iesaka lietot folskābi – 400 mkg, vai pat 800 mkg (ja iepriekš bijuši spontāni aborti, neattīstījušās grūtniecības) dienā. Tai ir būtiska nozīme audu augšanā un to pareizas darbības nodrošināšanā. Tāpēc zaļie lapu dārzeņi, brokoļi, spināti, Briseles kāposti, kacenkāposti, pākšaugi (lēcas, zirņi, pupas), bietes, apelsīni, tomāti, pilngraudu produkti ir jo īpaši vērtīgi.\n\n  \n\nVīriešiem ar sojas produktiem jābūt piesardzīgiem! Tajā atrodas genistegeīns – estrogēnam līdzīgs hormons –, kas bojā spermatozoīdu olbaltumvielas apvalku, traucē normālam apaugļošanas procesam.\n\n  \n\nSievietei olšūnas veidojas jau pirms dzimšanas – mammas vēderā. Kad meitenei iestājas pubertāte, dzimumnobriešana notiek hormonu ietekmē, un “mantojums”, kas saņemts no mammas, ir pamatā jaunās sievietes olšūnu kvalitātei. Tāpēc, gaidot mazuli, svarīgi just atbildību arī par gaidāmā bērna reproduktīvo sistēmu. Tas, kā sieviete rūpējas par savu veselību, tiešā mērā ietekmē arī viņas un gaidāmo meitu olšūnu kvalitāti.\n\n  \n\n**Iespējamās veselības pārbaudes**\n\n  \n\nVai topošajiem vecākiem pirms mazuļa plānošanas būs nepieciešamas arī medicīniskas veselības pārbaudes, galvenokārt noteiks tas, vai sievietei un vīrietim ir kādas veselības problēmas, piemēram, cukura diabēts, paaugstināts asinsspiediens, vairogdziedzera funkciju traucējumi, hroniskas nieru saslimšanas, autoimūnas saslimšanas. Tādos gadījumos grūtniecība būtu jāplāno, kad veselības rādītāji atkal ir normas robežās. Hroniskas saslimšanas, protams, nenozīmē, ka nedrīkst radīt bērnus, tomēr šīs saslimšanas ir jākontrolē un par nepieciešamo medikamentu lietošanu jāinformē gan ginekologs, gan ārstējošais ārsts.\n\n  \n\nJa sievietei ir spēcīgas menstruācijas, pirms grūtniecības plānošanas ar asins analīzi jānosaka, vai nav anēmijas draudu. Ja ir, pirms mazuļa ieņemšanas labi būtu to likvidēt, dzerot dzelzs preparātus. Ja pēdējo trīs gadu laikā pirms grūtniecības sievietei nav veikts dzemdes kakla vēža skrīnings, ginekoloģe noteikti ieteiks to izdarīt. \n\n  \n\nKonsultācija pie ginekologa pirms grūtniecības nepieciešama, ja iepriekšējās grūtniecībās bijušas problēmas, piemēram, priekšlaicīgas dzemdības vai piemēram, preeklampsija. Konsultēties ar speciālistu nepieciešams arī tad, ja topošā mamma regulāri smēķē un lieto alkoholu, darbavietā ir kaitīgi apstākļi (pastiprināta fiziskā slodze, rentgenstarojums, kaitīgas ķimikālijas). Pirms mazuļa ieņemšanas rekomendē apmeklēt arī zobārstu, jo grūtniecības laikā veikta anestēzija var radīt nevajadzīgu risku augļa veselībai. Topošajiem vecākiem jānosaka savs Rh (rēzus) faktors. Gadījumos, ja rēzus negatīva grūtniece gaida rēzus pozitīvu bērniņu, var rasties rēzus faktoru nesaderība. Tomēr 85% pasaules iedzīvotāju rēzus ir pozitīvs.   \n\n**Ģenētiskās analīzes**\n\n  \n\nTās speciālisti iesaka veikt, ja pirms plānotā mazuļa ir bijušas trīs vai vairāk neattīstījušās grūtniecības, ja bērns piedzimis ar iedzimtām patoloģijām, lai noskaidrotu, vai iemesls ir ģenētisks. Ja kādam no topošajiem vecākiem ir zināma ģenētiska patoloģija, ieteicams noskaidrot pārmantotības risku bērnam. Tāpat ir vērts painteresēties, vai topošo vecāku radiniekiem nav kādas ģenētiskas patoloģijas, un, ja ir, pirms grūtniecības konsultēties ar speciālistiem ģenētiķiem, kā arī veikt izmeklējumus, ja nepieciešams. Tādus pakalpojumus piedāvā Medicīniskās ģenētikas un prenatālās diagnostikas klīnikā un Bērnu klīniskajā universitātes slimnīcā. \n\n  \n\nKonsultēja: **Sandra Vītiņa** , Paula Stradiņa Klīniskās universitātes slimnīcas Dzemdību nodaļas vadītāja, ginekoloģe   \n\n“[ _Mammas sajūtu dienasgrāmata_](https://www.izaugtmilestiba.lv/par-gramatu) ” ir vērtīgs rīks topošajai māmiņai mazuļa gaidīšanas laikā. Dažādu nozaru speciālistu ieteikumi mijas ar tematiskiem uzdevumiem, kuri sievietei palīdz izprast, uzzināt un sajust aktuālo šajā laikā. \n\nGrāmatā apskatītās tēmas, kas skar veselības tematu:\n\n* Ginekoloģiskie izmeklējumi grūtniecības laikā;\n\n* Sieviet es ķermeņa izmaiņas grūtniecības laikā;\n\n* Miega un uztura nozīme;\n\n* Stress un satraukumu ietekme;\n\n* Dzemdību sāpju fizioloģija;\n\n* Hormoni un jaunā mamma - pēcdzemdību periods.   \n\n  \n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Praktiskā gatavošanās](https://www.izaugtmilestiba.lv/blog/categories/gatavosanas)",
    "category": "gaidibas",
    "categoryName": "Gaidības",
    "readTime": "3 min",
    "author": "Laura Bērziņa",
    "date": "2022-12-06",
    "published": true
  },
  {
    "title": "gaidibu-laiks",
    "excerpt": "Source: https://www.izaugtmilestiba.lv/post/gaidibu-laiks",
    "content": "# gaidibu-laiks\n\n---\n\n# Pirms dzemdībām\n\n  * Izaugt Mīlestībā\n  * Jan 30, 2019\n  * 2 min read\n\nUpdated: Dec 17, 2019\n\n**Līdz brīdim, kad mazulis izvēlas savu dzimšanas dienu, sieviete īsti nevar zināt ne to, vai kontrakciju sāpes sev atvieglot palīdzēs šūpošanās uz bumbas, iegremdēšanās vannā, vai būs efektīga kāda cita relaksējoša darbība, ne arī to, kāda sievietes poza bērniņam ļaus ērtāk veikt savu ceļu pie vecākiem. Taču daba par visu ir padomājusi – ieklausoties sevī, sieviene zinās kā rīkoties.**\n\n  \n\nKad savas atvases pasaulē laida mūsu vecvecmāmiņas, viņām atlika paļauties vien uz pieredzējušām dzemdētājām un savu sievietes intuīciju, zināšanām, ko glabā daba un sievietes pirmatnējā būtība. Dzemdības tika uztvertas kā dabisks process. Tad nebija ne datoru, ne tīmekļa ar dažādiem viedokļiem, stāstiem un diskusiju forumiem. Šodien neskaitāmus procesus savā prātā un ķermenī esam iemācījušās veiksmīgi kontrolēt, tomēr radības joprojām ir stāsts par sievietes spēju ļauties. Arī bailēm un sāpēm.\n\n  \n\n  \n\n  \n\n**Sajūtot ķermeni**\n\n  \n\nDzemdības sievietei ir dziļi intīms notikums, kurā liela nozīme ir tieši instinktīvām sajūtām, īpaši sev ērtākas pozas meklējumos, kas palīdz bērniņam nākt pasaulē vieglāk. Ļauties savam ķermenim, neraizējoties par to, cik pieklājīgi izskatīšos, ko par mani padomās, ja tagad teikšu, ka vēlos mesties četrāpus vai izstumt mazuli stāvus, var nebūt viegli, ja pēc dabas sieviete ir kautrīga vai savas vēlmes nav radusi izteikt skaļi. Kur nu vēl dzemdību laikā, kad visriņķī ir mediķi, kas noteikti zina labāk, kā mammai uzvesties, lai bērniņš veiksmīgi piedzimtu. Daļēji, protams, tā ir tiesa, bet neviens nespēs sajust mazuli labāk par mammu, tāpēc nav jābaidās runāt ar vecmāti un ārstu, kas bērniņam palīdz nākt pasaulē. \n\n  \n\n> Dzemdībās bez komunikācijas nekas nenotiek. Vecmāte parasti aicina pamainīt pozu, “neiesēsties” vai ”neiegulties” vienā vairākas stundas, tomēr, ja sieviete nestāstīs, kā viņa vēlas iekārtoties, vai teiks – “kā liksiet, tā darīšu”, vecmāte izvēlēsies pozu, kas viņai būs ērtāka, bērniņu saņemot, stāsta Signe Irša. \n\nMammas un bērniņa veselība, dzīvība un drošība ir būtiskākais dzemdību gaitā, tāpēc arī tad, ja mamma vēlēsies dzemdēt stāvus, bet, piemēram, pārāk lielais augļūdeņu apjoms to neļaus, jo pastāvēs risks, ka var izslīdēt nabassaite, vecmāte ieteiks ieņemt kādu alternatīvu pozu – četrrāpus, guļus uz sāna, piemēram,” stāsta Signe Irša. \n\n  \n\n“Visbiežāk bērniņš nāk pasaulē, mammai esot dzemdību gultā pusguļus, pussēdus, guļot uz sāna vai arī tupot, nometoties četrrāpus, sēžot uz dzemdību soliņa,” norāda vecmāte, piebilstot, ka gadā ir vismaz viena mamma, kurai ērtāk mazuli laist pasaulē ir arī stāvot kājās. Jāatceras, ka dzemdību gultā ir iespējams ieņemt dažādas pozas un tās mainīt. Tāpēc, izvēloties vietu savām dzemdībām, būtu vērtīgi noskaidrot, kāds ir dzemdību nodaļas aprīkojums, kas ietekmēs iespējamo pozu veidus – vai ir auduma iekares, atbalsta striķis, dzemdību soliņš, vanna.\n\n  \n\n***\n\nKonsultē: Signe Irša, Paula Stradiņa Klīniskā universitātes slimnīcas vecmāte\n\n  \n\n _Šis materiāls ir oriģinālsaturs, tā pārpublicēšana bez atsaucēm nav atļauta._\n\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Praktiskā gatavošanās](https://www.izaugtmilestiba.lv/blog/categories/gatavosanas)\n  * [Mazuli plānojot](https://www.izaugtmilestiba.lv/blog/categories/mazuli-planojot)",
    "category": "gaidibas",
    "categoryName": "Gaidības",
    "readTime": "2 min",
    "author": "Laura Bērziņa",
    "date": "2019-12-17",
    "published": true
  },
  {
    "title": "gatavs-bernudarzam",
    "excerpt": "Source: https://www.izaugtmilestiba.lv/post/gatavs-bernudarzam",
    "content": "# gatavs-bernudarzam\n\n---\n\n# Kad bērns ir gatavs bērnudārzam\n\n  * Izaugt Mīlestībā\n  * Mar 5, 2019\n  * 5 min read\n\nUpdated: Aug 17, 2020\n\n**Lai kāds būtu mazuļa vecums, kad ģimene izlēmusi to laist uz bērnudārzu, vecāki vienmēr satrauksies, kā bērns iejutīsies jaunajā vidē. Un bērns arī trīs vai četru gadu vecumā var to pārdzīvot, jo viena \"drošā vecuma\" nav. Tomēr vērtīgi ievērot dažus noteikumus, lai neradītu bērnam liekus pārdzīvojumus, kas var sevi pieteikt nākotnē.**\n\n  \n\n**Maģiskie trīs gadi**\n\n  \n\nNeskaitāmie psihologu pētījumi jau sen ir pierādījuši, ka cilvēka personība izveidojas viņa pirmajos trīs dzīves gados. Bērns šajā laikā apgūst vērtību sistēmu, uz ko tas balstīs savu dzīvi, lēmumus, rīcības. Situācijās, kad uz bērnudārzu tiek laisti mazuļi 18 mēnešu vecumā, bērns vēl nav spējīgs izjust piederību kādai kopienai, savai ģimenei.\n\n  \n\n\"Kad bērns aptuveni uz gada vecumu sāk atdalīties no mammas, bērnam jādod iespēja pētīt pasauli arī ārpus ģimenes ligzdas, tomēr jāsaprot, ka pusotra gada vecumā bērns, kas tiek aizvests uz grupiņu, kur ir divdesmit bērni, tam nav gatavs. Šajā laikā joprojām ir svarīga arī fiziskā piesaiste, kaut lai tikai aizmigtu pusdienlaikā,\" stāsta Inta Zīle.\n\n> Ja bērns zaudē sev svarīgu pieaugušo brīdī, kad viņam vēl nepieciešama aprūpe, viņš to izjutīs kā pamešanu, un tas, savukārt, var izraisīt alerģijas, biežāku slimošanu. \n\n\"Pamešanas sajūta iekapsulējas smadzenēs un nākotnē dažādu attiecību šķiršanos liks izjust kā lielu distresu. Ja bērns piedzīvos agrīnu pamestību, kad vēl nav bijis tai gatavs, viņā attīstīsies tendence uz panikas lēkmēm dzīves laikā,\" stāsta Inta Zīle. Sasniedzot trīs gadu vecumu, bērns ne tikai ir stabilāks, lai iekļautos citās kopienās, bet arī komunikācijā šāds bērns ir spēcīgāks – var izteikt, ko vēlas, kas nepatīk. \"Lielām grupām uz pilnu dienu bērns psiholoģiski ir gatavs tikai no trim gadiem,” stāsta Inta Zīle. \n\n  \n\n**Mammas un ģimenes kopīgs lēmums**\n\n  \n\nValsts paredz tieši tik lielu vecāku kopšanas pabalstu, cik paredz, tāpēc jāsaka - ja vecāki vēlas ar bērnu (pamatā) būt kopā vismaz līdz diviem gadiem, šie risinājumi vecākiem jāmeklē pašiem. \n\n  \n\nTāpat šim jautājumam ir otra puse, par ko tik bieži nerunājam. \"Ja sieviete, vien iedomājoties, ka lielāko dienas daļu viņai būtu jāpavada ar savu bērnu, nejūtas labi, tad labāk mammai nodarboties ar ko sev tīkamu pie noteikuma, ka bērnam tiek atrasta laba aukle vai bērnudārziņš, kur grupiņās nav vairāk par 5-6 bērniem,\" stāsta Inta Zīle. \"Mamma, kas pati ir dusmīga un īgna, kurai ir sajūta, ka bērns ir atņēmis viņai dzīvi un karjeru, ir toksiskāka un bērna attīstībai daudz kaitīgāka, nekā mamma, kas ies strādāt, bet atradīs aizstājēju, kas uz bērnu skatās ar prieku. Tad mamma, pārnākot no darba, būs citas kvalitātes mamma.\"\n\n  \n\n**Omīte, aukle un pieskatīšanas grupas**\n\n> Situācijās, kad patiešām nav iespējams mazulim būt kopā ar mammu vai tēti vismaz līdz divu gadu vecumam, Klaudija Hēla iesaka pirms bērna sūtīšanas uz pilnu dienu bērnudārzā vai bērnu pieskatīšanas grupā, vispirms piesaistīt kādu bērnam tuvu radinieku – omi vai tanti, piemēram. \n\nĻoti labi, ja šai radiniecei ir savi bērni – tas veidotu drošu un zināmu mazās grupas vidi. \n\nJa nav arī šādas iespējas, tad labāka izvēle par bērnudārzu mazulim būs auklītes izvēle, kas spēs nodrošināt individuālu pieeju, būt līdzās bērnam, sadzirdēt, uzklausīt to. Un arī šajā gadījumā ir labi, ja auklei ir savi bērni, kas var veidot it kā mājas vidi. Te gan svarīgi, ka mamma var pieņemt šo cilvēku no “ārpuses”, jo svešs nereti ienāk ar saviem uzstādījumiem. Arī omes var būt citādi domājošas. \n\n  \n\nTomēr vecākiem noteikti ir jāvienojas ar mazuļa pieskatītāju, ka bērns būs vidē ar tādiem pašiem noteikumiem, kādi ir arī ģimenē. Par to var vienoties izrunājoties. \"Visu atļaujam, vai visu aizliedzam, vai ir rīki, kur bērns var kāpt, vai ļaujam bērnam pašam spēlēties, vai visu laiku spēlēsimies ar viņu kopā, vai velkam ķiveri drošībai, vai ļaujam iepazīt pasauli, kādreiz arī nokrītot, vai darām bērna vietā, vai ļaujam darīt pašam.. Lietas, ko vecāki redz kā svarīgas, audzinot savu bērnu, auklei vai vecvecākiem ir jāpieņem,\" stāsta Klaudija Hēla.\n\n> Lai kādi būtu senāriji mazā cilvēka gatavošanai lielākiem kolektīviem ārpus ģimenes, svarīgi, lai viss notiktu pakāpeniski. \n\n\"Auklei ģimenē ir jāienāk pamazām, lai bērns pie tās var pierast un uzticēties. Arī bērnudārzā sākumā labāk iet uz pāris stundām un kopā ar mammu vai tēti, lai bērnā nav sajūtas, ka pēkšņi vecāki ir pazuduši un visriņķī tikai sveši cilvēki,\" norāda Inta Zīle.\n\n  \n\n**Niķi un agresija mājās**\n\n  \n\nJa bērns uz bērnudārzu ir palaists, Klaudija Hēla ieska pievērst pastiprinātu uzmanību mazulim. \n\n> Pazīmes, kad bērns netiek galā ar jauno situāciju, būs atkarīgas no bērna temperamenta – nodarbībās atsakās spēlēties, ir noslēgts, nevēlas komunicēt ar citiem bērniem, vai tieši otrādi – kļūst agresīvs vai ļoti emocionāls. \n\nKā gan 18 mēnešus vecs mazulis var pastāstīt, ka bērnudārzā šodien negāja labi? Viņš nevar. Tāpēc mājās to nereti izpauž ar fiziskām darbībām - košanu, kliegšanu, agresiju, grib tikai mammai, tētim sēdēt klēpī, neizlaiž vecākus no acīm. Jau nopietnāki ir gadījumi, kad bērns arī mājās negrib spēlēties, atsakās ēst, sākas problēmas ar vēdera izeju, kad bērns jau ilgi nav kakājis. Bērniem pēc trīs gadiem gultā vai biksēs čurāšana arī ir nopietna pazīme par bērna nespēju tikt galā ar dienā piedzīvotajām emocijām. \n\n> Turpretī situācijās, kad bērns pastāvīgi spēlējas grupā un komunicē ar citiem bērniem, ir skaidra zīme, ka mazulis šajā vidē jūtas droši. Reizēm var paiet pat divi mēneši, kad vecāki vairs fiziskas nesēž grupiņā blakus, līdz bērns tiešām ir iedzīvojies. \n\n  \n\n**_MOTHER HAS TO BE LEFT_**\n\n  \n\n\"Pauudzei, kas audzināta ar Spoka metodēm, jau agrīni tika ielikta pamešanas sajūta, bet vecākiem ar pamešanas traumu bērnu atlaist ir daudz grūtāk. Pēdējais brīdis, kad seperācijai ir jānotiek, lai bērnam netraucētu tā attīstību, ir apmēram trīs gadi. Ja mamma \"aizsēžas\", viņa ne tikai nogriež bērnam iespēju gūt pieredzi, bet arī nedod signālu – pētīt pasauli ir forši!\" stāsta Inta Zīle. Mamma, kas piedzīvojusi pamestības traumu, būs kontrolējoša, hiperaprūpējoša, kas bērnā var izsaukt uzvedības traucējumus, alerģijas.\n\n  \n\n**Mamma - joprojām sieviete**\n\n  \n\nRaksta sākotnējais uzstādījums “mamma ar bērnu līdz trīs gadu vecumam” var tikt pārprasts. Līdz trīs gadiem bērnam nav nepieciešama tikai mamma – modelī, kad mamma neatstāj bērnu ne uz stundu. Atcerēsimies, ka bērnam ir divi vecāki un visbiežāk abi taču gribēja mazuli. Tāpēc jaunie tēti bieži paši ir ieinteresēti darboties ar mazuli. “Manā pieredzē ir brīnišķīgi stāsti, kad tētim ar savu bērnu ir gulēt likšanas rituāls. Tētis pārnāk no darba, kopā ar bērnu iet vannā un pēc tam – kopīgi gulēt. Bet mamma iziet vai uz vingrošanu, vai ar draudzeni satikties. Bērns pēc pirmā pusgada vidēji jau vairs neiemieg pie krūts, lai tētis teiktu, ka bērns bez mammas nevar,” stāsta Klaudija Hēla. “Un nevajag satraukties - bērns zina, ka arī tētis ir “manējais”.”\n\n  \n\nCits jautājums, kad sievietes izmanto savu statusu, vīram norādot, ka bez viņas neviens nesaprot tik labi, kas bērnam ir vajadzīgs. “Kad mazais piedzimst, sieviete mēdz ieņemt pozu “mans”. Un pēc laika, kad sievietes gribētu, lai to uz kādu brīdi nomaina, vīrietis loģiski pasaka – bet tas tak \"tavs\"! Veselīgā modelī būtu labi, ja vīrs, pārnākot no darba, redz, ka mamma ir nogurusi, un teiktu – es nolikšu gulēt bērnu, tu vari iziet ārā, ja vēlies. Ja pamodīsies, iedošu pudeli,” norāda Klaudija Hēla.\n\n  \n\n> \"Bērnam nevajag vecākus, kas atsakās no savām vēlmēm bērna dēļ, jo šie vecāki pēc tam bērnam pārmetīs, ka tik daudz ko ziedojuši, visu atdevuši bērnam, bet viņš.. Tādi bērni ir vairāk pakļauti dažādu atkarību riskam nākotnē, jo jūtas vecākus pievīluši, kaut nemaz nav \"atsacīšanos no dzīves\" tiem lūguši,\" stāsta Inta Zīle.\n\n“Mamma” nav statuss, statuss ir “cilvēks”. Mammas loma ir dzīvot. Un tēta loma ir tik pat svarīga, kā mammas loma. Tāpēc par savu laiku aizmirst nevajag nevienam no vecākiem. Ir vientuļie tēti, kas uzaudzina brīnišķīgus bērnus. Tieši tāpat, kā to spēj vientuļās mammas. Un tomēr, ja bērnam ir iespēja būt ar diviem vecākiem, abi tam ir līdzvērtīgi svarīgi.\n\n***\n\nKonsultēja: Psihoterapeite, psihosomatiskās medicīnas speciāliste **INTA ZĪLE** , sertificēta fizioterapeite ar maģistra grādu, topošā Piklera pedagoģe **KLAUDIJA HĒLA** .\n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Bērnudārznieks](https://www.izaugtmilestiba.lv/blog/categories/bērnudārznieks)",
    "category": "gaidibas",
    "categoryName": "Gaidības",
    "readTime": "5 min",
    "author": "Laura Bērziņa",
    "date": "2020-08-17",
    "published": true
  },
  {
    "title": "ginta-filia-solis",
    "excerpt": "Source: https://www.izaugtmilestiba.lv/post/ginta-filia-solis",
    "content": "# ginta-filia-solis\n\n---\n\n# Ļauj sev kļūdīties. Un ļauj kļūdīties citiem\n\n  * Izaugt Mīlestībā\n  * Feb 12, 2019\n  * 7 min read\n\nUpdated: Dec 17, 2019\n\n**Ginta Filia Solis ir pseidonīms kādai gaišai un sirsnīgai dāmai. Četru bērnu mamma,**[**bloga “Ginta Filia Solis”**](https://gintafiliasolis.wordpress.com/)**veidotāja, kas**[** _Facebook_**](https://www.facebook.com/ginta.filia.solis)**ļoti zināma ar saviem tulkotajiem tekstiem - reizēm neērtiem, pat sāpīgiem tematiem par to, kā mīlēt sevi un visu sev apkārt. Un ne vakar vai rīt, bet šodien. Jau tagad.**\n\n  \n\nGinta ar saviem bērniem - dēlu Miku un dvīņiem Elizabeti un Leo.\n\n**Vai tu atceries laiku, kad pirmo reizi kļuvi par mammu?**\n\nTo noteikti nav iespējams aizmirst. Es tūkstošiem reižu biju pārdomājusi, kā tas būs, jo zināju, ka bērni man būs – vismaz divi. Taču realitāte no izsapņotā stipri atšķīrās. Tagad, atskatoties atpakaļ, varu teikt, ka biju gatava bērniem, bet nebiju gatava laulības dzīvei un otra cilvēka pieņemšanai. Biju ļoti lepna, ambicioza, visam bija jānotiek tā, kā es to gribēju. \n\n  \n\n**Tā jau ir klasika – visu varošā mamma un tētis, kas bieži tiek varbūt pat negribot pastumts malā.**\n\nManā mūžā man ir bijuši trīs uzvārdi: mana tēva, mana pirmā vīra un mana otrā vīra. Līdz ar uzvārdiem ļoti mainījās arī mana dzīve – tas, kā dzīvoju pirms precēšanās, tas, kā dzīvoju un ko darīju pirmajā laulībā un mana dzīve šajā – otrajā laulībā, kura ilgst jau 15 gadus. Jāteic, ka man nav bijis garš kopdzīves laiks bez bērniem. Blakus vienmēr ir bijuši vīri un bērni tāpēc nezināšu teikt, vai bērns pāra attiecības ko maina. Kādam – droši vien.\n\n  \n\n**Kā tad īsti izsapņotais atšķīrās no realitātes, kad tavs pirmais dēls piedzima?**\n\nZināju, ka gribu, lai man ir sava vecmāte, kas būs lietas kursā par visu, kas ar mani notiek. Rīgas Dzemdību namā ar vīru apmeklējām pirmo jauno vecāku skolu. Es ar milzīgu pateicību atceros Leldi, savu pirmo vecmāti, – viņa bija lieliska, iejūtīga un sava darba entuziaste. Es jutos droši, un tas ir svarīgi. Dzemdības nebija vieglas, taču vecmātes atbalsts un tas, ka blakus bija vīrs, stiprināja. Viss noritēja veiksmīgi un no dzemdību nama mūs izrakstīja laicīgi. Toms piedzima 1994. gada 20. februārī, īsi pirms manas dzimšanas dienas. Tomēr īstā “jautrība” sākās, kad atbraucām mājās. \n\n  \n\nĻoti _stresoju_ , kad pirmajā dienā pēc atgriešanās mājās puikam uzmetās pumpas. Izrādījās, ka tas ir stafilokoks. Ieradās ģimenes ārste, sabāra mani, ka neesmu novārījusi paladziņus, lika nokrāsot bērnu zaļu ar „zeļonku”, pamperu vietā siet vēl vecos labos autiņus, lai nekairina dupsi. Es biju uztraukusies, naktīs sēdēju pie gultiņas, klausījos sava bērna elpā un tik ļoti baidījos par to, ka var notikt kas traki briesmīgs.\n\n  \n\nNemitīgi zvanīja abas mammas – mana un vīra māte, visu laiku deva padomus. Tik kaitinoši! Baroju pati, taču arī tas nenotika kā iedomājos - sūrstēja un plaisāja krūšu gali, uz skapīša rindojās visvisādas eļļiņas, kāpostu lapas un biezpiens, lai noņemtu sāpes. \n\n  \n\nTajā laikā vēl bija pieņemts bērnus satīt mazuļus autiņos kā tādus kokoniņus, pietīt rokas klāt, lai bērns sev netraucētu. Manas šīs prasmes nebija līmenī, un jau pēc pāris minūtēm Toms bija atbrīvojies no tiem pinekļiem un vicinājās uz nebēdu.\n\n  \n\n**Metodes, par kuru nepieciešamību šodien stipri diskutē.**\n\nJā, tajā laikā ikvienai priekšzīmīgai mātei Bendžamina Spoka grāmata „Bērns un tā kopšana” bija pamats visai gudrībai, kā būt labai mammai. Labāk nekomentēšu savu viedokli par tajā rakstīto, bet zinu, ka arī es izaugu ar tās “padomiem”, jo saņēmu šo grāmatu mantojumā no savas mammas.\n\n  \n\n**Pieļauju, ka par emocionālo labsajūtu mammai un bērnam tur bija rakstīts gana maz?**\n\nPadomju gados par emocijām vispār nemēdza runāt, tāpat kā par labsajūtu. Man ir bijusi iespēja salīdzināt apstākļus jaundzimušajiem un mammām padomju gados un šodien. Kāda gan emocionālā labsajūta, ja bērnu tev atnes tikai pabarot noteiktos laikos, pēc tam atkal aiznes prom. Manu gadu sievietes ļoti labi atceras gan ginekologa kabinetus ar aukstajiem metāla kāju balstiem, gan aukstās un nemājīgās dzemdību zāles, gan arī bieži vien cietsirdīgo attieksmi pret dzemdētāju un sievieti vispār – tā, it kā tu būtu sadarījusi ko nelabu, nosodāmu, ja jau reiz esi stāvoklī. Tā bija sistēma, kuru reti kura sieviete atceras ar laimes sajūtu. Labi, ka manai meitai nekas tāds nebūs jaredz.\n\n  \n\nTāpēc arī nejutos gudra un pietiekami laba mamma. Man šķita, ka esmu sevi pievīlusi. Kad Tomam bija pāris mēneši, es pamanījos viņu silti saģērbt, rezultātā temperatūra pacēlās līdz 40 grādiem, izsaucām _ātros_ un es dabūju pa kaklu par to, ka „muļķa māte nezina, ka bērnu ar temperatūru vajag atvēsināt nevis sildīt un skat, bērnam jau gandrīz krampji sākušies”. Kā murgu atceros kad Bērnu Klīniskās Universitātes slimnīcā Gaiļerezā karstā vasaras dienā viņu aizveda uz procedūru istabu, mani atstājot aiz durvīm. Laikam jau ņēma no vēnas asinis, viņš bļāva ārprātīgi un kopš tās reizes nebija iespējams viņu aizvest ne uz poliklīniku uz pārbaudēm, ne pie zobārsta.\n\n  \n\n**Vai šo nedrošību par sevi vari norakstīt uz to, ka tas bija pirmais bērns?**\n\nNē, tāda es biju, ārēji pašpārliecināta, iekšēji ārkārtīgi kompleksaina un nedroša. Parasti aiz valdonīguma slēpjas kompleksi un bailes. Cilvēkam, kurš ir par sevi pārliecināts, uzticas sev un Dievam, nav vajadzības nevienu kontrolēt un pār kādu valdīt. \n\n  \n\nArī tad, kad pēc diviem gadiem piedzima otrais dēls Miks, mana sajūta par to, ka neesmu gana laba mamma, turpinājās. Bērni parāk bieži apaukstējās, daktere izrakstīja arvien jaunas antibiotikas (tolaik tās vispār bija „modē”), un bērni slimoja arvien biežāk, līdz bija jāved operēt aizdegunes. Un tajā brīdī es laikam nopietni sāku apzināties to, ka vairs nevēlos atbildību par savu bērnu veselību atdot ārstiem.\n\n  \n\nTad es iemācījos profilaktiski rūpēties par viņu veselību un turpmāk vairs šādas problēmas mūs nemocīja. Vienu gan es nesapratu, - \n\n> laimīgi un veseli bērni var būt laimīgai un sevi mīlošai mammai. \n\nAr to man lielāko daļu manas dzīves ir bijušas problēmas. Par savu veselību es nedomāju, par savu labsajūtu – ne tik, es mēdzu pārstrādāties, pārkreņķēties, biju kategoriska savās attiecībās, nepieņēmu citu viedokļus. Biju radusi, ka visa pasaule „danco pēc manas stabules”, un te pēkšņi izrādījās, ka nedanco. Nācās piedzīvot kritienu pēc kritiena un saprast Lielās kopsakarības: gan, kas attiecas uz Visuma likumiem, gan dzimtu kā milzīgu spēku un atbalstu, gan to, ka patiesībā mēs paši izvēlamies it visu savai Dvēseles pieredzei vajadzīgo, un tāpat arī mūsu bērni izvēlas mūs – tādus, iespējams, neattīstītus, tādus, kuri kļūdās, kuri ne vienmēr spēj pieņemt, piedot un būt pateicīgi.\n\n  \n\n**Tad tu tici, ka bērni izvēlas savus vecākus?**\n\nJā, un es esmu ārkārtīgi pateicīga saviem bērniem par to, ka viņi izvēlējās mani. Viņi katrs ir tik atsķirīgi, bet viennozīmīgi visi ļoti labestīgi cilvēki un lieliski skolotāji. Cik bieži mans vidējais dēls Miks ir teicis: “Mammu, nu kāpec tu provocē manu tēti (viņš par tēti sauc gan savu īsto tēvu gan patēvu)?” Un es paskatos it kā no malas – jā, patiešam, es tā daru, tās ir manas programmas, ar kurām man pašai jātiek galā. Un tieši ar bērnu palīdzību es tās labāk ieraugu. Blakus viņiem es daudz vairāk iemācos un man ir stimuls strādāt ar sevi. \n\n  \n\nEs taču zinu, ka bērniem nevajag neko mācīt, viņi redz, ko dari tu, un to atkārto. Un tad, kad mana 13 gadus vecā meita novelk “Nu, mammuuu....”, es atpazīstu to toni, to neiecietīgo, kādā es mēdzu runāt ar savu mammu. Es ievēroju it visu, kas ir tik ļoti mans un ar ko man ir jātiek galā. Jo, līdzko es ar sakārtoju kādu sev sarežģītu jautājumu, tas zaudē aktualitāti, tas pazūd.\n\n  \n\n**Cik liela nozīme ģimenes veidošanā bijusi tavas bērnības ģimenes paraugam?**\n\nEs tikai tagad apjaušu, cik lieliski vecāki man ir bijuši – tagad, kad tēta vairs nav, bet mammītei ir jau daudz gadu. Mans tētis paraugs bija jau vien ar to, ka ļoti mīlēja mammu. Viņš neprata vārdos izteikt to, ko juta, arī droši vien kautrējās, taču darbos – mēs ar visu bijām nodrošināti. Bet viņš pats – visticamākais, nerealizēja to, ko patiešām vēlējās. \n\n> Es biju skarba pret saviem vecākiem un es, tāpat kā daudzi, meklēju savu problēmu un neprasmju cēloni viņos, viņu dzīvē un attiecībās. Taču tikai tagad saprotu, ka tas, ko viņi mums ar brāli iedeva, bija labākais, ko viņi varēja iedot. Labākais, kas viņiem bija. \n\nTie bija padomju laiki un tad jau neviens īpaši par mīlestību ģimenē nerunāja – mīlēt nozīmēja iet uz darbu, iedot saviem bērniem izglītību, mājas, ēdienu un arī aizmugures sajūtu. Un tas bija daudz un tas bija un ir svarīgi. \n\n  \n\nArī es pati esmu pērusies cauri dažādām pieredzēm, veidojot savu ģimeni. Ar pirmo vīru mēs izšķīrāmies, kad vecākais dēls vēl gāja bērnu dārzā. Ar otro apprecējāmies pēc trīs gadiem un pirms 13 gadiem man piedzima dvīņi – Elizabete un Leo. Tolaik biju vēl ambiciozāka, lepnāka, ar skaidru apziņu, ka varu daudz, ka visi ceļi ir vaļā, ka manām iespējām nav robežu un ka bērni ir mans nopelns. Es skatījos „no augšas” uz savu vīru, uz citiem vīriešiem un savu tēvu. Un to es nesaku tāpec, lai sevi peltu, lai sevi šaustītu, bet gan tāpēc, ka šobrīd apzinos to, ka tādai man bija jābūt, ka tieši tas, kas notika, notika tāpēc, lai ar manu dzīvi reiz notiktu kvalitatīvas pārmaiņas.\n\n  \n\n**Vai kā četru bērnu mammai tev gadu gaitā ir mainījušies priekšstati par bērnu audzināšanu?**\n\nZini, manuprāt, bērni vienkārši ir jāmīl un tad arī jāaudzina nebūs. Bet, lai kādu mīlētu, pirmkārt, jāiemīl un jāpieņem sevi. \n\n> Ja vecāki sevi mīl, sevi ciena, tad bērni to „nolasa” un vienkārši atkārto. Un tad aug laimīgas meitas un vīrišķīgi dēli, ja ģimenē mamma IR SIEVIETE un tētis IR VĪRIETIS.\n\nNecensties gaidīt no bērniem, ka viņi būs ideāli, paklausīgi, ka dzīvē īstenos tās gaidas, ko mēs paši neesam spējuši īstenot. Tāpēc labāk negaidīt, bet dot iespēju viņiem pieņemt lēmumus un kļūdīties, pašiem macīties, nevis censties visu laiku palikt spilventiņu, lai nesasitas krītot. Ja mēs iedosim viņiem ticību, viss būs labi un bērni izaugs stipri un laimīgi.\n\n  \n\nPatiesībā mēs dzīvojam ideālā laikā, kad varam baudīt visas iespējas, macīties analizēt informāciju, sajust, šķirot. Kas tad mums trūkst? Cilvēki mēdz šausmināties tikai dēļ tā, ka pie ērtībām ir pieraduši un ir aizmirsuši, kā ir tad, kad nav brīvības, kad nav īsti izvēles iespēju. Acīmredzot, pateicības par maz. \n\n  \n\n**Vai tu šodien gribētu ko teikt Gintai pirms 25 gadiem, kad biji “jauno vecāku” lomā?**\n\nIr tādas pamatlietas, kam, manuprāt, ir jābūt, lai cilvēks varētu justies labi un laimīgs – pat neatkarīgi no tā, vai viņam ir vai nav bērni, vīrs. Pirmkārt tā ir ticība Dievam – sauc kā gribi – Augstākajiem spēkiem, Visumam. Ticība tam, ka viss ir taisnīgi. \n\n> Un ja reiz bērns ir tevi izvēlējies kā mammu vai tēti, tu esi labākais no vecākiem, kāds viņam šajā dzīvē ir vajadzīgs. Tāpēc ir svarīgi, ka tu spēj sevi pieņemt.\n\nZinu, ka tolaik man nebija pienācis laiks zināt to, par ko esmu droša tagad - ka nevajag skatīties uz citiem, jo mēs nekad nezinām, kā viņiem patiesībā iet. Ka vajag paļauties uz savu intuīciju, jo tikai mēs kā vecāki varam zināt, kas ir labākais mūsu bērnam. \n\n  \n\nTolaik nezināju arī to, cik svarīgi ļaut kļūdīties sev, bērniem, vīram.. Tā ir dzīve! Jā, un vēl - nenosodi nevienu. Tas gan - arī pats tad netiksi nosodīts.\n\n  \n\n***\n\n_Šis materiāls ir oriģinālsaturs, tā pārpublicēšana bez atsaucēm nav atļauta._\n\n  \n\n  * [Sajūtas un emocijas](https://www.izaugtmilestiba.lv/blog/categories/emocijas)",
    "category": "gaidibas",
    "categoryName": "Gaidības",
    "readTime": "7 min",
    "author": "Laura Bērziņa",
    "date": "2019-12-17",
    "published": true
  },
  {
    "title": "gulammaisi",
    "excerpt": "Source: https://www.izaugtmilestiba.lv/post/gulammaisi",
    "content": "# gulammaisi\n\n---\n\n# Lai mazulim ziemā ratos silti!\n\n  * Izaugt Mīlestībā\n  * Oct 9, 2020\n  * 3 min read\n\n**Lai gan šogad oktobris ir siltāks kā ierasts, arī aukstums noteikti iestāsies. Un pašiem mazākajiem pastaigām ratos un ragaviņās neiztikt bez silta guļammaisa. Šoreiz par skandināvu zīmola**[** _VOKSI_**](https://livaka.lv/produkti-kategorija/voksi/rudens-ziemas-gulammaisi/)**produktiem, kas veidoti bērniem no dzimšanas līdz pat piecu gadu vecumam (125 cm).**\n\n**Kvalitatīvi izejmateriāli**\n\nGuļammaiss ir nozīmīgs pirkums, nereti arī pietiekami dārgs, lai tā priekšrocības izpētītu pietiekami rūpīgi. Un, protams, - materiāls ir pirmais ar aci un tausti novērtējamais kritērijs, kam pievērst uzmanību. No ārpuses tam jāsargā no mitruma, bet iekšupsē – jārūpējas par labu termoregulāciju. Īpaši, ja izvēlamies guļammaisu nesen dzimušam mazulim. \n\n> Bērniņš pirmajā dzīves mēnesī ir termolabils – tas nozīmē, ka termoregulācija mazulim ir nestabila, viņš ātri var pārkarst vai atdzist. Šis ir ļoti būtisks aspekts, kam jāpievērš uzmanība.\n\nVilna uztur komfortablu temperatūru, savāc mitrumu, ja bērns sasvīst, ir labas gaisa caurlaidības un ventilācijas īpašības. Vilnai piemīt dabiska siltuma īpašības. Dūnas un spalvas ļauj produktam būt vieglam, gaisīgam, formā apjomīgam. Dūnas ir siltumizolējošas, mitrumu transportējošas (jeb savācošas), un svarīgākais – rūpējas par gaisa caurlaidību, tāpēc gādās lai bērnam ir silti un reizē lai tas nebūtu pārkarsis. Tāpat vērtīgi zināt, ka materiali, kas ir apstrādāti ar “Bionic-Finish Eco”, būs mitrumu atgrūdoši, bet ar ekoloģisku materiālu. \n\n  \n\nTomēr liela nozīme ir ne tikai tam, kādi materiāli ir izmantoti, bet arī tam, kā tie savā starpā ir savietoti. “Voksi” maisos vilna ir muguras daļā, jo tā sagalabā savas īpašības, kad uz tās virsū ir svars (guļ bērns), bet dūnas un spalvas rūpējas par siltumu virspusē. Tāpat “Voksi” guļammaisu materiāli ir šūti zigzagā, lai pildījums nesakrīt uz leju, lai neveidojas nelīdzenumi no materiāla sablīvēšanās.\n\n[](https://textileexchange.org/standards/responsible-wool/)\n\nDūnas un spalvas to īpašību dēļ ir viegli lietot dažādu izmēru ratos, jo viegli ievietot, pamainīt to formu. Un tieši ar dūnām un spalvām ir pildīti “Voksi” guļammaisi. Dažiem “Voksi” guļammaisiem muguras daļā ir arī vilna. Kas ir būtiski – atbildīgi iegūta vilna, ko apstiprina sertifikāts. \n\n**“Oeko-Tex” sertifikāts**\n\nŠī kvalitātes zīme ir neatkarīgu institūtu pasaules asociācija, kuras mērķis ir sekot līdzi produktu drošībai un ilgtspējīgam ražošanas procesam tekstila industrijā. Šajā sertifikācijā pārbauda ne tikai aizliegto vielu klātbūtni, bet arī vielas, kuru klātbūtne pagaidām vēl netiek regulēta ar likumu. \n\n> Nosakot prasības uz 1. klases izstrādājumiem (jaundzimušajiem un mazuļiem), produktos daudz stingrāk tiek pārbaudītas vairākas bīstamās vielas, kā arī testēts, lai tekstila izstrādājums būtu pilnībā drošs, arī nonākot mazuļa mutē.\n\nTekstila izstrādājumiem ar “Oeko-Tex” sertifikātu sastāvā nav bīstamo un kaitīgo vielu, audumu krāsošanā nav izmantotas krāsvielas, kā arī ražošanas procesā tiek izmantotas ilgtspējības principiem atbilstošas tehnoloģijas, kas taupa ūdeni un enerģiju. Un arī “Voksi” guļammaisiem šāds sertifikāts ir!\n\n**Produkta funkcionalitāte**\n\n“Voksi Urban” un “City” modeļiem komplektā nāk līdzi pagarinājuma daļa. Divi guļammaisi vienā - kad no pirmās daļas bērniņš izaug, pievinojam otro daļu!\n\n“Voksi” guļammaisiem ir atverama kāju daļa. Bērnu, kurš staigā, var iesēdināt ratos un aizvērt guļammaisu tā, lai mazulis ir siltumā, arī apavus nenovelkot. Bet “Voksi City” maiss ir pilnībā atverams un izklājams, un var kalpot kā sega – atkarībā no laika apstākļiem un nepieciešamības situācijā. “Voksi Urban” maisam ir pilnībā noņemamam priekšējā daļa. Dzīvē tas izskatās tā, ka mazuli, ja nepieciešams, silda tikai guļammaisa muguriņa. \n\n> Dažādās “Voksi” guļammaisu rāvējslēdžu atvēršanas iespējas vecākiem ļauj brīvi kontolēt sava bērna komfortu, izvairoties no pārkaršanas, jo maisam ir vairākas ventilācijas iespējas.\n\nLielie “Voksi” guļammaisi (izņemot to, kas speciāli veidots autokrēsliņam) der kulbiņās, ratos, ragavās, velopiekabēs un pēc tam gulēšanai teltī vasaras kempingos (gluži kā pieaugušajiem).\n\n  \n\n**Drošība, drošība, drošība!**\n\n  \n\nVisiem “Voksi” guļammaisiem ir cieši aizvelkama galvas daļa, veidojot tādu kā “kapuci”, kas arī aukstā laikā pildīs siltas cepures funkciju. \n\n> Nekādu lieku detaļu – striķu vai elementu, ar ko bērns izpētes procesā varētu aizrīties. Vecāku ērtībai visos guļammaisos ir iestrādāta atsevišķa kabatiņa, kur piestiprināt māneklīšu turētājus.\n\n“Voksi” guļammaisu ārpuse ir veidota no poliestera materiāla. Šāda izvēle nav tikai tāpēc, ka poliesters ir viegli pārstrādājams, viegli kopjams, bet arī izturīgs materiāls.\n\n  \n\nĻoti vērtīgi, ja guļammaiss veidots tā, lai vecākiem būt viegli lietot atveres maisā piecu punktu drošības jostām. “Voksi” to piedāvā visiem saviem guļammaisiem, tāpat šie produkti der visu zīmolu bērnu ratos. Turklāt “Voksi” maisiem ir iestrādāts pretslīdes materiāls, lai guļammaiss ratos neslīdētu.\n\n  \n\n***\n\n_Materiāls tapis sadarbībā ar \"Izaugt Mīlestībā\" draugiem \"_[__BeSafe__](https://besafe.lv/) _\"!_\n\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Praktiskā gatavošanās](https://www.izaugtmilestiba.lv/blog/categories/gatavosanas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)",
    "category": "2-3-gadi",
    "categoryName": "2.-3. gadi",
    "readTime": "3 min",
    "author": "Laura Bērziņa",
    "date": "2020-10-09",
    "published": true
  },
  {
    "title": "holsteini-upmani",
    "excerpt": "Source: https://www.izaugtmilestiba.lv/post/holsteini-upmani",
    "content": "# holsteini-upmani\n\n---\n\n# Vienīgo un īsto mīlestību iepazīstot\n\n  * Izaugt Mīlestībā\n  * Oct 17, 2019\n  * 13 min read\n\nUpdated: Dec 17, 2019\n\n**Šī saruna tapa siltā augusta rītā mūziķu Māras un Jāņa Holšeinu-Upmaņu dārzā, kur dikti smaržoja āboli. Pa vidu pārvākšanās kņadai pie kafijas krūzes rāmi runājām par to, kā dzīve mainās.**\n\n  \n\n**Nu jums mājās ir trešais bēbis. Vai atceraties, kāda bija Māra un Jānis, kad piedzima vecākā meita Ronja?**\n\n  \n\n**Māra:** Domāju, ka jautāsi, kāda bija Māra un Jānis pirms bērniem. To gan mēs knapi atceramies. _(Smejas.)_ Es ik pa brīdim salīdzinu, kā uzvedamies attiecībās ar Hannu un kā bija ar Ronju. Piemēram, Jānis tagad visiem sūdzas, ka Hanna skaļi guļ. Hanna tiešām naktīs skaļi urkšķ. Tad es smejos: jā, tas ir briesmīgi, ka bērns naktīs staipās un urkšķ. Ronja caurām naktīm varēja kliegt, vienalga, vai turējām rokās vai ne, bet šis bērns, redz, urkšķ. _(Smejas.)_\n\n> Mēs ātri aizmirstam vecās grūtības, bet jaunās šķiet tik lielas. \n\nAtceros, Ronja bija pavisam maziņa, kad reiz biju palikusi pie mammas vasarnīcā. Gulējām verandiņā, un naktī uznāca nenormāls aukstums. Tur bija neaiztaisāms lodziņš, un es visu nakti salu, domādama, kā man bērnu noturēt. Ja es apsegšos līdz savam kaklam, tad Ronjai azotē nebūs ko elpot. Tā es visu to nakti mocījos. Tagad piefiksēju, ka naktī, kad arī Hannai sega ir pāri galvai, es to noņemu, bet nu jau bez panikas. Tagad jau ir izveidojušās citas automātiskas iemaņas, un līdz ar to ir arī mazāk stresa. \n\n  \n\n**Vai nebaidījāties visi gulēt kopā?**\n\n  \n\n**Māra:** Kādus milzīgus ruļļus starp Jāni un Ronju es rullēju no segas un dvieļa! Tagad brālis un māsa kādreiz ieveļas gultā, bet tur jau pa rokai mīkstais, lielais zaķis, flamingo vai ezis. Ja par maz, salieku divus tādus, un šodien vairs nav sajūtas, ka viņai vajag tik lielu drošības barjeru. Labi, jāatzīst, dažbrīd es pamanu, ka brālis tur ir Hannas rociņai pārmetis pāri savu kāju. _(Smejas.)_ Esmu secinājusi, ka pret Hannu izturos tā, it kā viņa būtu lielāka vai it kā lielāka, nekā Ronja bija viņas vecumā. Ronja piedzima pirms laika, iespējams, tāpēc viņa man šķita tāda trausla. \n\n**Jānis:** Ronja bija pirmā, tā arī ir tā milzīgā atšķirība. \n\n> To jau visi saka: pirmajam bērnam tu visu atļauj, otrajam visu aizliedz, bet trešajam vienkārši ļauj dzīvot pašam. Esmu spilgts piemērs – Ronja manī radīja tādas emocijas, kādas es nekad mūžā nebiju sevī sajutis.\n\n**Māra:** Jānis pirmo reizi dzīvē bija dusmīgs, un es par to skaļi smējos.\n\n**Jānis:** Jā, savukārt ar puiku bija grūtāk, jo šķiet, ka ar otro jau visu zinām. Bet nekā! Ar Ezru es ļoti gaidīju­­­ attīstības progresu daudz ātrāk, nekā vajag; viņš arī darīja daudzas lietas vēlāk nekā Ronja. \n\n**Māra:** Arī ar Hannu tu esi nepacietīgs.\n\n**Jānis:** Jā, bet tagad ar Hannu tomēr ir lielāks vieglums tajā visā. Bērns raud, _ok_ , pamaini pozīciju, nevis rausties un streso. Pieļauj, ka bērnam ir sakrājies un vajag mazliet paraudāt.\n\n  \n\n**Varbūt mainījies ir arī miers jūsos pašos?**\n\n  \n\n**Māra:** Jā! Atceros, kā lēcu ārā no dušas ar šampūnu matos, jo Ronja ieraudājās. Skrēju, jo citādi bērnam nebūs drošās piesaistes, par ko biju lasījusi. Tagad bērns ir blakus, un es saku: mamma ir tepat. Lai viņa mani dzird, lai viņa mani redz. Tāpat es nespēju atbildēt uz katru viņas kliedzienu, lai vai kā censtos. Un, ja man ir vēl divi kliedzēji un kāds vienmēr kaut ko pieprasa, uzmanība, protams, dalās. \n\n  \n\n**Kā jums veicas ar “padomdevējiem”?**\n\n  \n\nAr pirmo bērnu šausmīgi pārdzīvoju, jo es taču lasu grāmatas un cenšos visu darīt pēc ieteikumiem. Bet tagad, kad mamma man saka: “Liec to bērnu nost, izlutināsi!”, es atbildu: “Mammu, tiešām? Jau piecus gadus tu man to saki. Vai tad neredzi, ka nav jēgas?” Es nelikšu savu bērnu nost, ja man negribas viņu likt lejā, ja viņš vai es pati esmu satraukta. Mani gan vairāk uztrauc, ka Jānis domā – zīdaini tiešām var izlutināt...\n\n  \n\nKad piedzima Ronja, man apkārt bija jau otro un trešo bērnu mammas. Tad pie sevis domāju, ka viņas nav gana iejūtīgas un nav lasījušas jauno literatūru. Šķita, ka es jau nu gan darīšu labāk nekā viņas. Tagad ar trešo bērnu es sev iekožu mēlē un izvēlos nekomentēt mammas, kurām ir pirmais bērniņš. \n\n  \n\n**Runā, ka bērni izvēlas vecākus. Un nupat kaut kur lasīju, ka bērniem līdz piecu gadu vecumam varot uzdot jautājumus par to, kur viņi bija pirms dzimšanas, viņi var atbildēt. Jūs tam ticat?**\n\n  \n\n**Māra:** Man Ronja reiz teica: “Kad biju vēl zvaigznītēs...”\n\n**Jānis:** ...Ezram un māsai zvaigznītēs katram pat bija sava istabiņa.\n\n**Māra:** Un vēl viņa saka, ka viņa jau zvaigznītēs pazinusi Ezru, bet viņa nezināja, ka tas būs viņas brālis. Savukārt Hannai viņa jau zvaigznītēs izdomāja vārdu. Un patiesībā Ronja tiešām bija tā, kura apstājās pie šā vārda, kad saucām vārdu kalendāru. \n\n**Jānis:** Tik spītīgi!\n\n**Māra:** Neparko nelaidās vaļā no tā vārda. Jāteic, ka mēs meitai vārdu iedevām Ronjas pārliecības dēļ.\n\n  \n\n**Kā jūs vispār izdomājāt par trešo mazuli?**\n\n  \n\n**Jānis:** Es dīcu, ka vajag bērnu.\n\n**Māra:** Bet es visu laiku teicu: vēl ne!\n\n**Jānis:** Jā, vēl albumiņi jāraksta...\n\n**Māra:** Es teicu, ka šogad mums tik labi iet mūzikā, tāpēc vēl ne. Un Jānis teica: “Jā, jā, šogad iet tik labi, nākamgad ies vēl labāk un aiznākamgad vēl labāk, un tā jau tu nekad nebūsi gatava.” Tā viņš mani pierunāja.\n\n  \n\nKad Ronja piedzima, viņš gāja projām un sēdēja savā teātrī (_Jānis bija mūzikas autors režisora Viestura Meikšāna izrādē_ Ričards III _Dailes teātrī, – red. piez._), kamēr es biju ar bērnu. Tieši sakrita, ka Jānim tuvojās pirmizrāde. Tad viņš vienu nedēļu bija mājās, bet veselu mēnesi prom. \n\n> Kā es viņu tolaik gaidīju mājās! Dzirdēju, kā mašīna piebrauca, bet, kamēr viņš krāmējās ar somām un ienāca mājās, es jau biju sadusmojusies. Prasīju: “Kur tu tik lēns, kāpēc tik vēlu?” Mēs nenormāli sakašķējāmies, lai gan burtiski pirms divām minūtēm taču domāju: “Jā, vīrs mājās! Svētki!”\n\n**Jānis:** Visu, kas saistīts ar bērniem un emocionālajiem procesiem tajā laikā, kad viņi vēl mazi, ir ļoti grūti izskaidrot. Tu pēkšņi pieaudz. Tu saproti, ka tagad tiešām esi pieaugušo pasaulē. Tas nav saistīts ar vecumu, bet tiešām ar bērniem. Līdzi nāk liela priekšrocības sajūta, tāda salīdzināšanās ar citiem vīriešiem, ka esi izdarījis kaut ko vairāk. Tas vīrietim tiešām ir liels notikums dzīvē! Un ir sarežģīti izskaidrot savas emocijas, jo mainās visa pasaule. Es kļuvu ārkārtīgi jūtīgs. \n\n> Manī agrāk nebija tāda faila – līdzjūtības pret bērniem. Un tāpat es pirmo reizi sastapos ar cita veida mīlestības definīciju. \n\nMan agrāk šķita, ka es visu par mīlestību jau zinu, bet ar bērniem tu pēkšņi saproti: re, ir vēl _next level_! Man vislielākais belziens pa emocijām bija tieši Ronjas nākšana pasaulē. Kad jau dzemdību palātā viņu ģērbu, sapratu, ka nu man ir atņemta iespēja būt vienam. Es vairs nevarēšu “piekāst visu” un aizbraukt dzīvot uz Tenerifi. \n\n**Māra:** _(Dzied.)_ Es varu būt tā, kura pametīs visu... _(dziedātājas Patrišas dziesma, kurai Māra palīdzēja rakstīt vārdus)._\n\n**Jānis:** Nu, jā, es varu, bet tas būtu tā nesolīdi, ne?\n\n  \n\n  \n\n**Vai ar otro šķiet – un kā tālāk, vai ir vēl kāda lielāka mīlestība?**\n\n  \n\n**Jānis:** Ar Ezi _(Ezru)_ bija sajūta, ka viņš jau sen ir bijis mūsu ģimenē.\n\n**Māra:** Un ar Hannu arī, pat jau pirms viņas dzimšanas. Mēs viņu ļoti gaidījām un ļoti ātri pieradām pie šīm domām. Ar pirmo bērniņu skaitījām nedēļas pēc dzimšanas dienas, ar trešo tas kaut kā aizmirstas. Ir tāds foršs vieglums, ka mēs vienkārši esam visi kopā.\n\nMan bija ļoti, ļoti bail pazaudēt to mīlestību ar Ronju. Es domāju – kas notiks, kad Ezra ienāks. Bet patiesībā Ezra mani izglāba no Ronjas pāraprūpes. \n\n> Visiem vajag otros bērnus, citādi tā pirmā bērna mīlestība var pāraugt tādā nesaprātīgā izlutināšanā.\n\n**Jānis:** Sāksim ar to, ka vispār vajag pirmo bērnu. Reizēm ar Māru skatāmies, ka paziņām kaut kādi konflikti, un nodomājam – ja viņiem būtu bērni, tie konflikti šķistu kā pupu mizas. \n\n**Māra:** Pirms pirmā bērna man draudzene filozofe teica: “Ai, pēc tam tas viss, arī mūzika, tev liksies pilnīgi nesvarīgi.” Man tas šķita drausmīgi! Mūzika taču ir mana sirdslieta un dzīves jēga. Šodien saku: mūzika nav nesvarīga, tomēr... _Musiqq_ to saprata jau sen. Viņiem pat ir albums _Tā ir tikai mūzika_. Tolaik domāju – kā var tā nosaukt savu albumu! Veči, nopietni? Tagad arī es varu teikt: tā ir tikai mūzika, lai arī joprojām mana sirdslieta. \n\n> Man daudzi ir komplimentējuši, ka kopš bērniem man ir cita stāja un vokālais miers, un es domāju – nu, jā, es arī vairs nesatraucos tik ļoti, ka kaut kas aizies ne tā. Agrāk tā nebija.\n\n**Jānis:** Tas gan ir mans subjektīvs novērojums, bet cilvēki ar bērniem vienkārši ir mazāk ļurīgi. Viņi ir stabilāki, jo bērns nāk kopā ar to, ka tavā skaliņā atbildības līmenis nenormāli paaugstinās.\n\n**Māra:** Man ļoti patika viens citāts no filmas _Erina Brokoviča_ , ko paņēmu sev – “ _This is my time away from my kids!_ ”. Ja es esmu šeit un tērēju savu laiku kaut kam citam, nevis ģimenei, tad tam ir jābūt tā vērtam, vai arī es eju prom un esmu kopā ar saviem bērniem.\n\n> Man šodien ir vieglāk pateikt “nē”, ja man īsti negribas kaut ko darīt. Agrāk bija neērti atteikt, bet tagad es tiešām mierīgi varu pateikt: paldies par piedāvājumu, bet patlaban tam nav īstais brīdis. \n\n  \n\n**Emocionāli atveras pilnīgi jauns kosmoss, bet praktiskos ikdienas darbus taču neviens nav atcēlis. Un ar trešo bērnu jūs tikāt arī pie mājas!**\n\n  \n\n**Jānis:** Nē, pie mājas mēs tikām ar pirmo.\n\n**Māra:** Jā, es staigāju gar šo māju ar Ezru vēderā un domāju – cik forši varētu šeit izstumt ratus ar bēbi zem ābeles un pati istabā pacelt kājas un skatīties pa logu, kā man bērns guļ. Šis sapnis, ticiet vai ne, ir piepildījies, tikai nebiju līdz galam precīzi savu vēlmi noformulējusi! Es teicu “ar bērnu”, neteicu tieši ar šo, kurš man tagad ir vēderā. Un, redz, ar nākamo bērnu mums ir šī māja! _(Smejas.)_\n\n**Jānis:** Protams, ir jāmaina mašīna uz lielāku. Kad piedzima Hanna, man bija sajūta, ka diena kļūst par četrām stundām īsāka, un tas viss tikai uz lielo bērnu rēķina. Agrāk viņi, atnākuši no dārziņa, paskatījās multeni un paši varēja darboties pa māju, bet tagad atnāk no dārziņa, paskatās multeni un nāk, un saka: tētī, es gribu spēlēt tagad šito! Agrāk vēl varēju pastrādāt no mājām, bet tagad vairs ne.\n\n**Māra:** Ar pirmo tik un tā bija visgrūtāk. Atceros, kad piedzima Ezra, likās, ko mēs varējām tik daudz ņemties ar Ronju? Kāpēc mums likās, ka tad nav laika? Bet tagad, kad ir Hanna, saprotu, ka ar Ronju tiešām nebija laika, jo viņa bija paņēmusi mūs pilnībā. Viņa jau to pasauli sagāza, kamēr Hanna ir tāds foršs mūsu ģimenes papildinājums.\n\n**Jānis:** Es jūtu, ka Hanna ir vēl vairāk nostiprinājusi mūsu ģimeni.\n\n**Māra:** Tā kā pabeigusi, jā.\n\n**Jānis:** Mainās arī finansiālā stabilitāte. \n\n> Līdzīgi kā pēc cunami – labo un būvē visu no jauna, bet ar katru nākamo reizi jau tu tos pamatus veido stabilākus, pieņemot, ka tāds cunami var nākt atkal. Bērni atnāk kā tāds cunami vilnis, aizslauka visu, un tu sāc betonēt pamatus no jauna. Burtiski!\n\n**Māra:** Jā, jo tikai remonta laikā atklājās, ka šai mājai nav pamatu... _(Smejas.)_ Un tā ir lieliska metafora, ka tu dabū māju, kam nav pamatu, tāpat kā tu dabū bērnu, bet tev vēl nav pamatu, zināšanu, instrumentu, kā ar viņu tikt galā. Un tad tu laika gaitā iemācies remontēt vilcienu, kamēr tas brauc, – tāda ir tā jauno vecāku dzīve. \n\n  \n\n**Jāni, vai tu lasīji par emocionālo gatavošanos bērniem, kamēr Māra gaidīja Ronju?**\n\n  \n\n**Jānis:** Nē, es gāju uz praktiskiem kursiem un pēc tam atgādināju Mārai, kā ir jāelpo.\n\n**Māra:** Taisnība! Un atgādināja man, kas jādara, ja ir piena sastrēgums. Lika man bērnu ar kājām gaisā pie krūts, lai viņš izēd to sastrēgušo vietiņu, jo tur, kur ir zodiņš, tur bēbis ēd, vai ne?\n\n**Jānis:** Mhm!\n\n  \n\n**Ko tu, Jāni, pārņēmi savās rokās, kad bērni piedzima?**\n\n  \n\n**Māra:** Runā, vīrs, runā! Es gribu komentēt un tūlīt izstāstīšu tavā vietā. Labi! Es pateikšu: ir piedzimis bērns, bet Jānis grib skrūvēt aizkarus, lūk!\n\n**Jānis:** Bet iedomājies alu laikmetu, kad tev piedzimst trešais bērns, – tev jāaiziet, jānodur ar šķēpu maziņš mamutiņš un vēl jāuztaisa gultiņa tam trešajam bērnam. Loģiski, ka mamuta sagādāšanai ir priekšroka!\n\n**Māra:** Jā, vīrs, tu patiešām taisīji ģimenes māju, bet tas, ko tu darīji toreiz ar to pirmizrādi... Es vēl joprojām dažreiz domāju, ka tu varēji arī stundu ātrāk nākt mājās un stundu vēlāk uz turieni iet. Un patiesībā tu neapzināti muki no pienākumiem, esot ārkārtīgi punktuāls un precīzs, un klātesošs līdz pēdējam brīdim teātrī. Tagad es domāju, ka tu varēji vairāk būt mājās. Un es iesaku visiem jaunajiem tētiem tomēr mēģināt. Jā, visi tie darbi ir nenormāli svarīgi, tomēr sievai tevi drausmīgi vajag.\n\n**Jānis:** Nu, jā! Protams, ka kaut kāds _eskeipisms_ zemapziņā jau notika. Arī tā ir dzīves realitāte.\n\n**Māra:** Man bija panika, skatoties kalendārā, kad Hannai bija jādzimst. \n\n> Es patiešām dusmīgi saku: “Tā, Jāni, tieši kad tu plāno, ka mums dzims meita, jo kalendārs ir aizplānots!” Ironiski kolosāli sakrita, ka ap Hannas dzimšanas laiku Jānis bija salicis pāris brīvu dienu. “Reku!” viņš noteica. Uz ko atbildēju: “Tad sarunā ar meitu, lai viņa dzimst tajā ceturtdienā!” Un Hanna tiešām piedzima tajā ceturtdienā.\n\n**Vai kopīgs kalendārs jūsu ģimenē ir rīks, kas palīdz organizēt sadzīvi?**\n\n  \n\n**Abi vienā balsī:** Jā, noteikti! Ļoti!\n\n**Jānis:** Tas tiešām ļoti palīdz. Un, paturpinot to iepriekšējo komentāru par kalendāru un aizpildītiem laikiem, ar bērniem tu saproti, ka nekas nav neatceļams.\n\n**Māra:** Bija viens patiešām svarīgs koncerts, par ko Jānim teicu: ja nu kas, tad šī koncerta dēļ piedošu tev, ja nebūsi ar mani dzemdībās.\n\n**Jāniss** Jā, mana albuma atskaņojums kopā ar Radio bigbendu pilnā garumā, un būtu muļķīgi, ja es tur nebūtu klāt.\n\n**Māra:** Bet mēs ar bērnu sarunājām, ka viņa tajā dienā nedzims.\n\n**Jānis:** Jā, piedzima nedēļu agrāk. Ronja gan piedzima un norāva man koncertu tajā dienā. Iepriekš vienīgā reize, kad es neveiksmīgi atcēlu četrus koncertus, bija pēc apendicīta operācijas. Un tad bija tā dīvaini, zvani un saki: esmu slimnīcā, man tūlīt operācija, koncerta nebūs...\n\n  \n\n**Ko tu, Māra, visaugstāk vērtē Jānī kā tētī?**\n\n  \n\n**Māra:** To, ka viņš ir klāt. Mani vienmēr kaitina, ka citi saka: tev tik labs vīrs, viņš tik daudz palīdz un taisa ēst... Mani tas kaitina, jo liekas tik pašsaprotami. Ko tur nenormāli lielīt to, ka viņš ir normāls vīrietis? Kurš nemūk no bērniem, kurš spēlējas ar bērniem. Man ir greizsirdība par to, cik viņi superīgi spēlējas! Viņi ir uztaisījuši laika mašīnu no lielas kartona kastes, un tad Jānis attaisa laika mašīnas durvis un saka: “Oh la la! Šodien jūs esat atbraukuši uz Franciju!” Kad es beidzot esmu nopelnījusi iespēju atpūsties viena, pasēdēt, jūs tur darbojaties. Es aiztaisu durvis, iekāpju savā gultā ar kompi un tad klausos, un domāju – es arī šitajā gribu būt klāt. \n\nJānis ļoti garšīgi gatavo, es par vakariņām vispār varu nedomāt. Man liekas, ka mēs jau nekad neizrunājām – tas ir mans vai tavs darbs, tas tā dabiski sanāca. \n\nUn tāpēc jūtu, ka mūsu starpā ir vienkārši cieņa un vēlme vienam atvieglot otra dzīvi. Tas, kurš redz, ka ir jādara darbiņš, to arī izdara. Kurš pirmais pamana, ka bērnam autiņš ir netīrs, tas to arī nomaina, un nav tāda: sieva, tavam bērnam... Ezra tā dara. Viņš atskrien un saka: “Mamma, tavs bebis raud!” Jānis nekad tā nedara un nesaka. \n\n  \n\n**Kā Māra ir stiprinājusi tavu tēva sajūtu? Kurā brīdī tu saprati, ka esi pietiekami labs tētis?**\n\n  \n\n**Jānis:** Laikam ar to, ka no manis negaida perfekto tēvu. Es redzu dažus labus citus tēvus, kas bišķīt pārcenšas, kas pazūd bērnos. Tas mazliet sāpina. Man liekas, ka tev ir jāspēj saglabāt arī kaut kāds savs iekšējais mikrokosmoss. Es tā jūtu, ka Māra man ļauj to darīt, nepazaudēt arī sevi. Neapgriezt galotnes!\n\n**Māra:** Tas ir abpusēji, jo mēs abi zinām šo mūzikas profesiju. Mēs abi varam ielikt savas lietas kalendārā, un diskusija sākas tikai tad, ja vēlmes pārklājas laikos. Mēs vienkārši ļaujam otram būt. \n\n  \n\n**Vai tiekat galā bez palīgiem?**\n\n  \n\n**Jānis:** Nē, mums ir auklīte un vecmāmiņas.\n\n**Māra:** Protams, tas ir tas iedrošinājums, kura dēļ mēs arī nebaidījāmies no trešā bērna, jo redzam, ka palīgus varam dabūt. Mēs nemēģinām ļaunprātīgi viņus izmantot, bet man patīk tā sajūta, ka radi ir klātesoši mūsu bērnu dzīvēs. Piemēram, mēs braucam uz ārzemēm, es prasu, lai brālis atbrauc līdzi, otra opcija ir ņemt līdzi auklīti. Bet tik forši, ka brālis piekrita, jo tā viņi veido savas kopīgās atmiņas. Mēs tikko pirmo reizi atstājām lielos bērnus pie omītes pa nakti. \n\n**Jānis:** Un izrādās, ka tikai ar mums viņiem ir grūti aizmigt!\n\n**Māra:** Tiešām, pie abām vecmammām viņi lieliski aizmieg.\n\n**Jānis:** Un ir paklausīgi.\n\n  \n\n**Kas jūs iedvesmo un stiprina? Kas ir jūsu ģimenes paraugs?**\n\n  \n\n**Jānis:** Manam brālim ir trīs bērni, Māras brālim ir trīs bērni, tagad mums ir trīs bērni. Tā interesanti. Kad piedzima Ronja, kad pieteicās Ezra, ģimenē virmoja baumas, ka no mums jau negaidīja vairāk par vienu. Ka netikšot galā.\n\n**Māra:** Starp citu, jā! Tas skan smieklīgi, bet kaut kur arī spīts mūs ir motivējis. Dzīvē man tā ir bijis – visi saka, ka es nevaru dziedāt, nu tad es pierādīšu – un kā vēl varu! Mums ir vēlme parādīt, ka neesam tikai tirliņi mākslinieki, esam normāli un spējīgi. _(Smejas.)_ Samenedžēt visu var, ja tikai labi grib. Man bija bail kļūt par mammu, bija bail pazaudēt sevi kā mūziķi. Es ļoti meklēju iedvesmojošus piemērus – dziedātājas ar bērniem un joprojām aktīvas popmūzikā.\n\n**Jānis:** Nācās secināt, ka tādu nav!\n\n**Māra:** Tad es noskaņojos – nekas, mēs paši varam būt tāds piemērs. Un man liekas, kaut kādā mērā tas piemērs ir arī tas, ka mani vecāki diemžēl bija šķīrušies, un man varbūt iekšā ir sajūta, ka es varu lauzt to, kas iepriekš ir likts. Mēs nezinām, kas būs pēc desmit gadiem. Dievs dod, ka mēs turamies kopā un esam stipra ģimene.\n\n  \n\n**Bet vai tā vide, kurā mēs dzīvojam, neuzliek tādu zīmogu?**\n\n  \n\n**Jānis:** Man šķiet, ka starp sajūtu “esmu lielisks vecāks” un “esmu nekam nederīgs vecāks” ir tikai viens solis. \n\n**Māra:** Mēs arī ikdienā tā jūtamies. Bērni tev smaida un saka: “gu gu ga ga”, un tev liekas – jā, es esmu tik laba mamma, bet nākamajā brīdī...\n\n**Jānis:** ...tu sabar tos divus, kas taisa bardaku un izber končas pa grīdu.\n\n**Māra:** Mēs vienkārši akceptējam būšanu kopā ar visām nepilnībām un nesanākšanām un burkšķēšanām. \n\n**Jānis:** Nav labāku vai sliktāku vecāku. Galvenais – esi saviem bērniem. Nav ideālu ģimeņu!\n\n  \n\n**Savus darbus tu, Māra, plāno pati, bet cik lielā mērā sagaidi, ka Jānis iesaistīsies?**\n\n  \n\n**Jānis:** Es jau nekur neeju, tepat vien esmu. Man ir pāris darbiņu, kur man ir laika ierobežojumi, bet domāju, ka atslēga ir tā, ka arī man ir nenormēts darba laiks. Tāpēc tas kalendārs palīdz. Manuprāt, tas ir domāšanas modelis – Māra, norunājot tikšanos, zina, ka tajā nedēļā man ir televīzija no četriem līdz septiņiem, tajā laikā es neesmu mājās, tad viņa savus plānus ieliek citā laikā.\n\n**Māra:** Mēs tādā ziņā daudz brīvāk plānojam dzīvi, jo es skatos, ka citi vecāki ieplāno šo vienu vakaru mēnesī, kad paņems brīvu, sarunās aukli vai vecvecmammu, bet biežāk jau nedrīkst prasīt vai neērti prasīt; mēs vienkārši liekam un plānojam. Un, ja es lieku, sagaidu, ka Jānis būs mājās un savas lietas darīs pirms vai pēc tam. Es viņam medaļu par to nepasniedzu, uztveru to kā pašsaprotamu. Es tev pasniedzu šādas fantastiskas medaļas _(paceļ Hannu)_! Es tev esmu piešķīrusi veselas trīs medaļas – kolosālas un runājošas.\n\n  \n\n**Ko jūs teiktu jaunajiem vecākiem, ja jums jautātu, kā vīrietis var iesaistīties pirmā bērna un mammas dzīvē pirmā gada laikā?**\n\n  \n\n**Jānis:** Vīrietim ir jāsniedz drošība, jānodrošina pārtika un siltums jaunajai ģimenei, lai gan bieži pirmais instinkts ir nokrauties ar darbiem un kaut kur aizbēgt. \n\n**Māria:** Neatceros īsti, kur lasīju, bet man ļoti patika, kā Pēteris Kļava teica: “Tēva galvenais uzdevums ir mīlēt sava bērna māti.” Citreiz es Jānim saku: pasaki man vienkārši kaut ko labu, pasaki, ka man sanāk. Piemēram, kad grūtniecības laikā nokāpu no svariem un bēdīgi teicu: atkal kilograms klāt – Jānis noteica: “Cik labi! Bērniņš aug!” Tādi sīkumiņi! Ir svarīgi ar humoru uztvert lietas un pateikt mammai vai tētim, ka viss ir labi, ka tev viss sanāk. Jānis to dara, un tas ir forši! Kaut vai īsziņu ar bildīti no darba atsūtīt.\n\n**Jānis:** Jā, tā ir tāda morālā klātbūtne. Bāc, cik tagad viegli ir gudri spriest! Es taču atceros, cik patiesībā bija grūti! _(Smejas.)_ Bija tik grūti vispār pieņemt to faktu, ka nu mums ir arī bērns. Tas ir baigais _game changer_ , bet galvenais ir saglabāt mieru.\n\n**Māra:** Un tad, kad nesanāk saglabāt mieru, iziet un ienākt tad, kad esi nomierinājies.\n\n**Jānis:** Un baudīt to lepnumu! \n\n**Māra:** Jā, bet nevajag sev pārmest, ja tu nejūties šodien laimīgs. Tas laiks ir arī grūts. \n\n> Un, lai gan visi saka: “Baudi katru minūti tagad!”, nevajag pārdzīvot, ja tas neizdodas. Un reizēm uz jautājumu “Kā tu šodien jūties?”, var atbildēt: “Nevaru pateikt.” Arī tas taču ir normāli.\n\n_***_\n\nAr mūziķiem sarunājās [_Elīna Ķersele_](https://www.facebook.com/IrbeElina)\n\nFoto: Nils Vilnis un Olga Bēma (Babydreams.lv)\n\n  \n\n_Šis materiāls ir oriģinālsaturs, tā pārpublicēšana bez atsaucēm nav atļauta._\n\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Vecāki](https://www.izaugtmilestiba.lv/blog/categories/vecāki)\n  * [Iedvesma un idejas](https://www.izaugtmilestiba.lv/blog/categories/iedvesma)",
    "category": "gaidibas",
    "categoryName": "Gaidības",
    "readTime": "13 min",
    "author": "Laura Bērziņa",
    "date": "2019-12-17",
    "published": true
  },
  {
    "title": "iesnas",
    "excerpt": "> Lai gan bieži domājam, ka iesnas rodas pēc tam, kad esam nosaluši vai saaukstējušies, tās patiesībā izraisa vīruss, kas izplatās gaisa pilienu veidā. Šis vīrusa izraisītais deguna gļotādas iekaisums...",
    "content": "# iesnas\n\n---\n\n# Palīgā - mazulim ciet deguntiņš!\n\n  * Izaugt Mīlestībā\n  * Dec 17, 2023\n  * 2 min read\n\n**Kad kļūstam par vecākiem pirmo reizi, teju viss, kas saistīts ar bēbīti, šķiet mulsinoši un biedējoši. Īpaši tēmas, kas saistītas ar drošību un veselību. Iesnas nereti satrauc īpaši, jo zināms, ka jaundzimušie (0-2 mēneši) prot elpot tikai caur degunu, un aptiekās nopērkamie medikamenti, kas sašaurina deguna asinsvadus un mazina iesnas, visbiežāk piemēroti bērniem tikai no divu gadu vecuma.**\n\n  \n\n  \n\n**Iesnu “dosjē”**\n\n  \n\n> Lai gan bieži domājam, ka iesnas rodas pēc tam, kad esam nosaluši vai saaukstējušies, tās patiesībā izraisa vīruss, kas izplatās gaisa pilienu veidā. Šis vīrusa izraisītais deguna gļotādas iekaisums visbiežāk mūs piemeklē, ilgstoši uzturoties nevēdinātās un cilvēku pārpildītās telpās. \n\nTieši tāpēc svarīgi regulāri vēdināt istabas - īpaši apkures sezonā - tikmēr mazuli var aiznest uz citu telpu vai siltāk saģērb, lai nenosaldētu. Lai gan iesnas nav nekas patīkams, tās parasti ilgst līdz desmit dienām un varam izārstēt pašu spēkiem. Ja nav palicis labāk jau divas nedēļas, labāk vērsties pie ārsta uz konsultāciju. Tikmēr - ja nav temperatūras un klepus, tad ar iesnām drīkst (un pat vēlams!) iet ārā - svaigā gaisā mazulim būs vieglāk elpot. \n\n  \n\n**Pirmā palīdzība**\n\n  \n\nKad iesnas kļuvušas par problēmu, svarīgākais nodrošināt bērnam pietiekamu šķidruma daudzumu. Ja bērns ēd mammas pienu, viņam krūts jāpiedāvā biežāk. Mazajam palīdzēt var arī deguna skalošana - katrā nāsī iepilina dažas pilītes šķīduma (zīdaiņiem piemērota jūras ūdens) un tad atsūc ar bēbīša degunam paredzētu ierīci - nazālo aspiratoru. Šodien aptiekās pieejams plašs klāsts, atliek izvēlēties, kas personīgi katram labāk patīk. Svarīgi, ka aspirācijas procesā tiek aizspiesta bērna otra nāss. Speciālisti iesaka skalot degunu ne biežāk kā trīs reizes dienā, vislabāk pirms ēšanas, lai atvieglotu mazulim pārtikas uzņemšanu. Biežāk to darīt nevajag, citādi tiks sakairināta deguna gļotāda un problēma var stipri vien ieilgt.\n\n  \n\n**Bīstamā temperatūra**\n\n  \n\nTik pat nozīmīgi ir sekot līdzi bēbīša temperatūrai. \n\n> Jaundzimušajiem (mazulim pirmajos divos mēnešos pēc dzimšanas) vēl nav attīstījusies dabiskā termoregulācija, tāpēc organisms pats nespēj regulēt ķermeņa temperatūru. Tāpēc nevajag domāt, ka imunitāte jau tiks galā pati, lai organisms pacīnās. Par augstu temperatūru jaundzimušajam varam uzskatīt 38 grādus, tomēr temperatūra vien vēl nebūs mazuļa pašsajūtas rādītājs. \n\nĀrsts noteikti jāuzmeklē, ja bēbītis nečurā (tātad viņš nesaņem pietiekami daudz šķidruma) un ir slābans, ļengans, zaudējis tonusu. \n\n  \n\nCitādāk ir ar zīdaiņiem - bērniem no divu mēnešu vecuma - tajā vecumā par augstu temperatūru varam saukt 40-41 grādu. Kad uzmeklēt ārstu? Ja iesnas zīdaini moka jau desmit dienas, un stāvoklis pakāpeniski neuzlabojas vai pat kļuvis sliktāk. Arī gadījumos, ja bērns ir nemierīgs un ar rokām aiztiek ausis un raud - tas var liecināt, ka mazajam sāp ausis. Ārsts būs tas, kurš noteiks, vai uzsākt antibiotiku kursu, vai iespējams tikt galā citādāk.\n\n  \n\nPaturi prātā, ka bērniem iesnas biežu rodas arī zobu šķilšanās periodā. Ja palūkojas mazuļa mutē un tur ierauga nedaudz piepampušas, zilganas smaganas, tad gaidiet - drīz šķilsies zobi. \n\n  \n\n**Papildus atbalsts**\n\n  \n\n  * Ja mazulītim ir aizlikts deguntiņš, zem bērna galvas var palikt salocītu paladziņu vai plānu sedziņu, lai zīdainīša galva būtu mazliet augstāk, jo elpot ar piepaceltu galvu ir vieglāk nekā guļus stāvoklī. \n\n  * To pašu efektu var panākt, ja zem bērna gultas kājām galvagalī noliek pāris grāmatas. \n\n  * Par mazuļa iesnām padomājuši arī “[ _YAPPY KIDS_](https://www.yappy.lv/lv/prechu_katalogs/yappytude-kolekcija/yappytude-bernu-gultina-sky-grey.html) ”. Tai ir četri matraču bāzes augstumi, kā arī inovatīva iespēja matraci novietot trīs grādu leņķī. Slīpu gulēšanas stāvokli bieži iesaka, lai mazinātu saaukstēšanās simptomus, zobu un ausu sāpes. \n\n  * Mazuļus, kas tiek zīdīti, labāk šajā laikā barot vertikālākās zīdīšanas pozīcijās.\n\n  \n\n***\n\n_Konsultē: sertificēta bērnu māsa Elita Svareniece_\n\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)",
    "category": "dzives-gads",
    "categoryName": "Dzīves gads",
    "readTime": "2 min",
    "author": "Laura Bērziņa",
    "date": "2023-12-17",
    "published": true
  },
  {
    "title": "ievaunoskars",
    "excerpt": "Source: https://www.izaugtmilestiba.lv/post/ievaunoskars",
    "content": "# ievaunoskars\n\n---\n\n# Dzīvi nevajag izdomāt. To vajag dzīvot\n\n  * Izaugt Mīlestībā\n  * Jun 5, 2021\n  * 11 min read\n\nUpdated: Jun 10, 2021\n\n**Skaistais aktieru pāris Ieva Florence Vīksne (28) un Oskars Florencs Vīksne (28) savu dēliņu Leonardu sagaidīja šī gada Visu mīlētāju dienā. Un lai gan abi ir publiskas personas, gaidību fotogrāfijas sociālajos tīklos un dažādu žurnālu lapusēs kopā ar ziņu “Esam pateicīgi mīlestībā par Tavu nākšanu Pasaulē šajā!” parādījās tikai pēc mazuļa piedzimšanas. Sargāts un tik ļoti, ļoti gaidīts.**\n\n  \n\n  \n\n_Gatavojoties šai sarunai, es daudz domāju par tēlu, kādu radām sociālajās platformās. Ar ko un kāpēc izlemjam dalīties, ko un kāpēc paturam tikai sev.. Un būšu godīga – es vēlējos redzēt Ievas un Oskara acis dzīvē, pajust un sadzirdēt viņus, lai pati sev (!) gūtu apstiprinājumu, ka iekšiņa sakrīt ar āriņu. Kāpēc man tas bija tik svarīgi, jautāsiet. Jo viņi abi man vienmēr ir ļoti patikuši. Un turos pie tā, ka skaists ir tas, kas nav falšs, lai kāds šis “īsts” būtu. Pēc mūsu sarunas es silti smaidīšu un mājās došos priecīga. “Ir, ir, viņiem abiem patiešām ir ļoti atvērtas un siltas sirdis.”_\n\n  \n\n**Mazliet par laiku, kad Leonards nāca pasaulē. Pastāstīsiet par jūsu pirmo satikšanos?**\n\n  \n\nIeva: Mēs gaidījām Leonardu janvāra beigās, februāra sākumā, jo ārste šādus datumus bija nolikusi. Bet dēls nesteidzās, un mēs kopā ar vecmāti un ginekoloģi nolēmām gaidīt. 14. februāra agrā rītā devāmies uz Rīgas Dzemdību namu. Brīdis, kad pasaulē nāk mazulis, ir ļoti skaists, bet šo skaistumu var pieredzēt tikai caur sāpēm un grūtībām. Tāpēc par mūsu pirmo satikšanos bez asarām acīs ir grūti runāt. Kad ieraudzīju Leonardu pirmo reizi, es nespēju neraudāt. Un arī Leonards raudāja, tik ļoti skaļi raudāja, bet tiklīdz viņu uzlika uz manām krūtīm, dēls uzreiz apkulsa. \n\n> Tas bija tik maģiski! Bučoju bērniņa mazās rociņas un kājiņas, no maniem dziļumiem nāca ārā čuksti, pati nesapratu, kas īsti notiek. Kaut kas pirmatnēji skaists. Mēs bijām ļoti pārlaimīgi, aiz loga sniga sniegs un varēja just, ka tuvojas pavasaris..\n\nOskars: Par savu satikšanos ar dēlu varu teikt, ka man līdzās stāvēja veiksme, jo bija jārēķinās ar pandēmijas ierobežojumiem, tomēr dzemdībās biju klātesošs. Nodevu vienu testu, otru testu, trešo testu – un tad tiku pielaists būt līdzās. Bērna nākšana pasaulē ir kaut kas tik dievišķs! Dzīvība ik soli mija ar nāvi. Un tas, ko paveic sieviete, ārprāts, vīrietim to nekad nesaprast.. Tas tik daudz ko mainīja arī manā uztverē par sievieti. Esmu tik pateicīgs Ievai, tas tiešām ir varoņdarbs. Biju klāt, cik spēju, bet darbu jau izdara sieviete.\n\n  \n\nKad Leonards piedzima, man vecmāte vienā brīdī saka: “Ātri kreklu nost, gulies uz kušetes!” Es domāju: “Bāc, kas notiek!?” Un tad arī uz manām krūtīm uzlika dēlu, pie manis gan Leonards ļoti raudāja, tomēr es saprotu, ka mamma ir mamma. Tētiem visbiežāk ir vajadzīgs laiks.\n\n  \n\n**Vai esat svinējuši Valentīna dienu līdz šim?**\n\n  \n\nI: Tagad, protams, šiem svētkiem būs pilnīgi cita nozīme. Bet mums nav vajadzīgs īpašs gada datums, lai mīlētu. Tas ir skaists datums, kāpēc nesvinēt, ja svin visa pasaule. Un mīlestība jau nu ir tā, kas tiešām nevar būt par daudz.\n\n  \n\nO: Jā, un tomēr Mīlētāju dienu var svinēt katru dienu. Tagad, protams, šim datumam ir cita jēga un nozīme. \n\n  \n\nI: Ginekoloģe tieši pirms gada man jautāja: “Kādā datumā tad dzemdēsi? Zini, lai iet 14. februāris, jo to viegli būs atcerēties.” _(Smejas.)_ Tā arī notika!\n\n  \n\n**Kāds šis laiks jums ir profesionāli? Vai ir kādi projekti, ko apvienojat ar jauno vecāku lomu?**\n\n  \n\nO: Mūsu aktuālākais “projekts” ir šis. _(Smejas, rādot uz Leonardu.)_\n\n  \n\nI: Kad gaidību laikā saņēmu zvanus no cilvēkiem, kas piedāvāja darbus uz šo vasaru, man jautāja, vai esmu ieplānojusi kādu lielu projektu. Par mazuli neko nestāstīju, tikai smaidīju un teicu: “Jā, man ir kāds liels projekts plānā un tas prasīs ļoti daudz darba, diemžēl nevarēšu ar jūsu piedāvāto projektu apvienot.” _(Smejas.)_\n\n  \n\nO: Tieši tā arī ir, dēls prasa visu mūsu laiku. Jaunos darbos neraujamies, arī es nē. Piekrītam tikai tam, ko tiešām vēlamies darīt. Es, piemēram, filmējos LMT viedtelevīzijas raidījumam “Uci Puci”, esmu Krišs un man ļoti patīk. Bet pamatā visa mūsu uzmanība ir pie dēla. Ļoti gribas būt kopā, tiešām negribu šo laiku palaist garām. \n\n  \n\nI: Jā, darbiem, kas nedod gandarījumu un iedvesmu, es arī saku nē, jo mazulis jūt vecāku emocionālo noskaņojumu. Esam ļoti pateicīgi, ka mums dzīvē šobrīd ir šāda iespēja – darbus izvēlēties. Un patiesībā jau neko jau vairāk par divām trim biksēm un mammu ar tēti dēlam nevajag. \n\n> Gaidību laikā lasīju interviju, kur kāda sieviete teica: “Karjeru nevar nokavēt, to var sākt veidot jebkurā punktā. Bet bērnu pieaugšanas mirkļus gan var palaist garām.” Es domāju tāpat.\n\nO: Tagad paši piedzīvojam, cik patiešām ātri mazuļi aug. Kā garās pupas! _(Smaida.)_\n\n  \n\n**Vai pirmie šoki, kļūstot par vecākiem, ir pāri?**\n\n  \n\nI: Mēs ļoti gaidījām Leonardu un tiešām gatavojāmies. Mēs nebijām tie, kas strādāja līdz pēdējam un tad konstatēja – o, mums ir mazulis! Ļoti ātri sev pateicām, ka mūsu mazulis, pirmkārt, ir cilvēkbērns. Nevis kaut kāds objekts, kas jāizprot un kuram jāiekļaujas mūsu plānā. Bērns nav nekāds eksāmens, bet gan cilvēks, kas būs kopā ar mums visu dzīvi. Un ar viņa piedzimšanu katra diena ir bijusi kā piedzīvojums. Tā nu mēs dzīvojam un skatāmies, kā teorijas pierādās vai nepierādās praksē. Mēs reiz smējāmies, cik ļoti jau tagad ar dēlu gribam darboties, bet viņam vēl nekas neinteresē. “Pieaudz ātrāk, mums tā gribas ar tevi dauzīties!” _(Smejas.)_\n\n  \n\nO: Gaidību laikā daudz runājām ar saviem vecākiem, lasījām. Bet zināšanas, kas, protams, ir vajadzīgas, neatsver pieredzi. Mēs iegūstam tikai instrumentus, bet nav nekādu garantiju, ka tas mūsu pieredzē tieši tā arī strādās.\n\n  \n\nI: Gaidot mazuli, mēs patiesībā tikai mācāmies, kā mācīties.\n\n  \n\n**Ieva, vai piedzīvoji pēcdzemdību skumjas?**\n\n  \n\nI: Piedzīvoju ļoti lielu emocionalitāti. Varēju griezt maizi un raudāt, nevarēju pat šūpuļdziemu nodziedāt, ka jau atkal raudāju. Es ļoti, ļoti vēlējos bērniņu, ļoti vēlējos būt mamma. Es biju pret sevi iejūtīga un nedzinu zirgus. Kā aktrise identificējos ar mammas lomu un depresiju nepiedzīvoju. Bet emociju bija daudz tik un tā.\n\n  \n\n> O: Jā, bija brīži, kad teicu: “Varbūt tomēr vari saņemties?” _(Smejamies.)_ “Es saprotu, ka tie ir hormoni, bet nu, bāc.” _(Smejamies.)_\n\n  \n\n**Jaunajām mammām viens no lielākajiem izaicinājumiem bieži ir ieiet dušā vai, piemēram, izmazgāt matus. Vai mēģināji?**\n\n  \n\nI: O, jā! _(Smejas.)_ Tas notika apmēram šādi - tā, jau 15 sekundes ir klusums, skrienu samitrināt matus. Ielieku matos šampūnu, dēls sāk raudāt. “Nooo!” Skrienu ar slapjiem matiem uz istabu, bērns viss nošļakstīts. Domāju: “Ieva, nu, ko tu dari!? Tā, ņemt bērnu vai mazgāt matus un ļaut viņam brīdi pakliegt?” Tā es matus mazgāju stundu. _(Smejamies.)_ Maska bija kārtīgi ievilkusies.\n\n**Jūs ilgi sargājāt ziņu, ka būsiet vecāki.**\n\n  \n\nI: Tā vienkārši sanāca, un mums par to ir prieks. Esot publiskai personai, jādomā, kā uzvedies. Cilvēki arī mūsu soļus pieskata, un lai neizvērstu medijos aplamus stāstus, jādomā līdzi. Šis gaidību laiks savā ziņā līdzinājās smilšu pulkstenim – vēlējāmies redzēt, kā tas birst pa graudiņam, izbaudīt katru mirkli. Man bija sajūta, ka nevēlos dalīties tajā ar nevienu svešo, gribēju izvairīties no visiem jautājumiem “kā jūties?”. Visi man teica, ka neizskatos stāvoklī līdz atslēgas kauliem. “Izcili! Tad es varu strādāt!” domāju. _(Smejas.)_\n\n  \n\nO: Nebija arī tā, ka turējām Ievu skapī. Neuztvērām kā augstāko uzdevumu to noslēpt, tikai gribējām šo enerģiju paturēt sev. Pandēmijas apstākļi šo visu atviegloja. Mums pašiem bija pārsteigums, ka tikai pēc dzemdībām tas tā pa īstam kļuva publiski zināms.\n\n  \n\n**Vai jutāties gatavi no pāra kļūt par vecākiem?**\n\n  \n\nI: Mēs zinājām, ka nav apstākļu pirms bērniem, kas ļauj sagatavoties, kā tad nu būs ar bērniem. Tā ir improvizācija, un improvizāciju mēs, aktieri, pazīstam ļoti labi. _(Smaida.)_ Uz skatuves arī nav iespējams paredzēt lietas uz priekšu. Ar bērnu līdzīgi – ir jāvadās pēc sajūtām, jāatsperas no tā, kā klājas tieši šodien. Zināšanu bāze, protams, ir svarīga, lai katru reizi pie jaunām pumpām nekristu panikā, bet visam pamatā tomēr ir spēja ļauties. Pirmās nedēļas mēs tā arī dzīvojām. Mēģinājām sajust, sadraudzēties, iepazīties ar bēbīti un sevi kā mammu un tēti. Tas nekas, ka mazulis man deviņus mēnešus bija vēderā, mēs viņam esam tik pat sveši, kā viņš mums. Jušana un instinkts ir svarīgākais.\n\n  \n\nO: Un tētim ir jāmācās būt līdzās. Es tiešām domāju burtiski – jāmācās. \n\n> Sievietei ar mazuli saikne ir dabas dota, vīrietim nekā tāda nav. Tik, cik ieliec laiku un darbu, tik spēcīgs arī šis kontakts veidojas. Man šķiet svarīgi savu dēlu uztvert kā tādu pašu cilvēku ar savām vajadzībām, kādas ir jebkuram citam cilvēkam. Un vai tad ir grūti saprast bēbīti, kas, pamodies viens savā istabā, raud? Ja mēs pamostos kaut kur naktī svešā vietā vieni un mums teiktu: “Tā ir tava jaunā dzīve.” Kā mēs justos? \n\n  \n\nI: Jā, bērns nav eksāmens, tas ir līdzcilvēks, kas jāiepazīst. Bez priekšstatiem, kā jābūt. Un man ir ļoti interesanti vērot, kā mūsu dēls mainās, kā aug mums līdzās.\n\n  \n\n**Oskar, vai Tev būšana par tēti nāca viegli?**\n\n  \n\nO: _(Domā.)_ Es dziļi sirdī šo lomu sevī jūtu, bet pats esmu uzaudzis starp sievietēm. Tēva man nav bijis klāt. Bērnudārza vecumā man vecāki jautāja, kur vēlos dzīvot – pie mammas vai tēta.. _(Domā.)_ Beigās es paliku ar mammu. Un tā diemžēl ir lielai daļai Latvijas bērnu. Esmu lepns par iespēju būt tētim un tiešām gribu būt kopā ar savu dēlu, nevis ierakstīties kaut kādās aplamās “tēvs ir tikai pelnītājs” normās. Priekšstati par tēva lomu mūsdienās mainās, un man ļoti liels prieks, ka tā.\n\n  \n\nI: Mēs daudz esam runājuši par to, ka tētis nav palīgs, tētis ir tētis. Puse no iesaistes.\n\n  \n\nO: Runājuši esam, jā, bet man tas bija jāmācās. Vīrietim jau nekas ķermenī nemainās, labi, ja vīrietis bijis klātesošs dzmedībās, bet kopumā jau vīrietis neiet cauri nekam no tā, kam iet cauri sieviete. Un šī iešana cauri ar visu savu ķermeni, kā tas ir sievietēm, dod gan piesaisti, gan izjūtas, gan citu izpratni par tuvību ar mazuli. Un _multitaskings_ vīrietim vispār ir kosmoss. Es daru vienu uzdevumu – liec man mieru. _(Smejas.)_\n\n  \n\n> I: Oskars visu laiku man sākumā jautāja: “Ko tev palīdzēt, ja vajag palīdzēt, saki..” Tad teicu: “Izbeidz ar to palīdzēšanu. Tev nav man jāpalīdz, tev ir jābūt. Mans pienākums nav 100% atbildēt par bērniņu.” Pašā sākumā tētis savu lomu realizē caur pozitīvu iedarbību uz mammu. Dodot mammai, viņš dod mazulim. Tieši to arī pirmajās nedēļās mācījāmies.\n\n  \n\n**Jums ir viegli sarunāties?**\n\n  \n\nO: Kad mēs iepazināmies, mēs visu nakti nevis _tusējām_ , bet runājām. Ļoti daudz runājām. Patiesībā man to iemācīja Ieva..\n\n  \n\nI: Sākumā Oskars par savām jūtām runāja maz. Es esmu ļoti spītīga un mērķtiecīga, jā, ir traki ar mani. _(Smejas.)_ Pacietīgi un neatlaidīgi atkārtoju, ka par jūtām ir jārunā. Manā ticībā otrs nevar uzminēt vai nojaust par to, kā es jūtos, ko domāju.\n\n> O: Jā, Ieva man iemācīja, ko svarīgu, - atbildēt uz jautājumu “kā tu jūties?”.\n\nI: Un atklāt tās arī tad, ja šķiet, ka izklausīsies _baigi_ nelāgi. Zinu, ka Oskaru nereti nogurdinu ar savu biežo runāšanu par vienu tēmu. Bet es saprotu arī to, ka man ir jāpaskaidro otram, kāpēc es rīkojos un uzvedos tā, kā es uzvedos. Man gribas raudāt un no rokām krīt ārā krūze, jo mani nomāc tas un tas. Un tad partneris to saprot, tad neizdomā galvā pats savus stāstus, kāpēc esmu satraukusies. Tad mēs varam kļūt par komandu, tikai tad. Gluži kā sportā – mēs treniņos mācāmies piespēlēt.\n\n  \n\nO: Un tad pienāk brīdis, kad saprotaties tik labi, ka nav vairs jārunā, kad zināt – bumba tiks mesta. Jā, ir jāmācās pateikt savas vajadzības, atklāt tās sev un paziņot otram.\n\n  \n\nI: Un vēl - mēs neciešam. “Pagaidīšu, kad viņš atbrīvosies.” Tā ne, mēs sakām uzreiz. Prioritātes tiek izrunātas un abi pieslēdzamies vienam darbam – vai tas būtu jādara man vai Oskaram, tas nav būtiski. Mēs uz priekšu tiekam tikai kopā, darbojoties kā komanda.\n\n  \n\n**Atceros, ka, veidojot tekstus savas žurnālgrāmatas “**[** _Mūsu zīdainis_**](https://ekiosks.lv/gramata/augt-kopa-komplekts)**” vākam, izvēlējos citātu “lielais palīgs – tētis”. Arī es tagad domāju – nu, kāds palīgs.**\n\n  \n\nO: Nu jau būs trīs mēneši, kā vairs neprasu Ievai, ko viņai palīdzēt, bet sākumā tā bija. Un ir taču tik ļoti saprotams, ka sākumā vīrietis jūtas bezpalīdzīgs un no sievietes mēģina saprast, kas jādara.\n\n  \n\nI: Bērnam tētis ļoti daudz var iedot tieši caur mammu – uztaisīt un pienest siltu ēdienu, sabučot, pateikt, ka esi laba mamma, jo sākumā ļoti bieži par sevi nav nekādas pārliecības. Sākums ir traks. Tāpēc man šķiet, ka tētis “piedzimst” caur mazuļa mammu. Bet tas ir darbs. Mēs ar Oskaru tieši caur sarunām nonācām līdz domai, ka vēlamies kopā veidot ģimeni. Ja attiecības nav atklātas, ir ļoti grūti pēc mazuļa piedzimšanas. Esmu lasījusi, ka vīrietis vēlas aiziet no ģimenes pēc mazuļa piedzimšanas...\n\n  \n\nO: ...un es to pilnībā varu saprast.\n\n  \n\nI: Vīrietim izturēt sievietes hormonālās izmaiņas un kaprīzes tiešām nav viegli. Bet kad esat tikuši līdz lēmumam veidot ģimeni, jāsapro, ka attiecībās būs jāiegulda. Tāpēc ir svarīgi būt godīgam pašam pret sevi, tad varam būt īsti arī ar partneri. Nevajag izdomāt otra vietā, kā viņš reaģēs. Es atbildu tikai par sevi. Es pasaku, kā jūtos, tad otrs reaģē un tikai pēc tam varam saprast, kā rīkoties tālāk. Nav vajadzība izdomāt, dzīvot fantāzijās. \n\n> Mīlestība ir darbības vārds, tā mainās, pārtop, un tas, kā ir tagad, nebūs mūžīgi. \n\nAttiecības ir jākopj, pašiem jāpiešķir uguntiņa. Tā ir enerģija un tā mainās tāpat kā mums mainās garastāvoklis un sadzīviskie apstākļi. \n\n  \n\nO: Daudzi tic liktenim, bet mēs ticam, ka pie visa var strādāt. Solim seko mūsu pašu izlemtais nākamais solis.\n\n  \n\n**Vai jūs runājāt arī par to, ka nekad vairs nebūsiet tikai divi vien?**\n\n  \n\nO: Jā un diezgan bieži. Tomēr bērnu mēs izvēlējāmies, tā ir atbildība, kas liek domāt, kā dzīvot citādāk, meklēt veidus, kā tas, kas strādāja agrāk, atkal var darboties.\n\n  \n\nI: Pirms Leonarda mēs ļoti daudz ceļojām divatā, bijām spontāni, varējām neplānoti doties ceļā. Pēc laika noteikti atkal būs iespēja ceļot tikai divatā, bet šobrīd man galvā skan frāze _building empire_ – mēs būvējam savu dzīvi, izbaudām laiku ar bēbīti un nedomājam ne par ko citu.\n\n  \n\n  \n\n  \n\n  \n\n> Atceros, ka Leonardam bija kāda nedēļa, un reiz es naktī uztrūkos no miega tik pēkšņi, ka Oskars sabijās. “Kas noticis?” viņš prasa. Un es saku: “Ko mēs esam izdarījuši?” Kā divi stulbeņi._(Visi smejamies.)_\n\n> O: Jā, ik pa laikam “piešķiļas” apziņa, ka esam trīs, un divi vairs nebūsim nekad. \n\n  \n\n**Vai saskaraties ar nelūgtiem padomiem no malas?**\n\n  \n\nI: Mums ir jaunas mammas, ļoti tolerantas, viņas ļauj mums pašiem mācīties. Manam brālim ir tikai 11 gadi, tāpēc mammai pašai ir ko noņemties ar savām aktualitātēm.\n\n  \n\nO: Es piedzimu, kad mamma vēl bija ļoti jauna. Viņa saka, ka neko jau vairs neatceras. Visu mācās pilnīgi no jauna un prasa mums, kā darīt. Audzināšanas jau stipri atšķiras. Un mēs priecājamies, ka mums ļauj pašiem mācīties. Mums ir tiešām paveicies ar mammām, esam viņām ļoti pateicīgi.\n\n> I: Mana mamma audzināja mani, rādot ceļu, ne sakot, ka jādara tas vai šis. Viņa ļāva man pašai pieņemt lēmumus un kļūdīties. Un tas ir ļoti svarīgi – iemācīties kļūdīties.\n\nO: Jā, lai gan skolās mums visiem stāsta, ka kļūdas ir sliktas, par tām ir jāsoda.\n\n  \n\nI: Iedomājies, ja mēs šādi domātu, kļūstot par vecākiem. Kad mums pirmo reizi ir bērns, mums tas jāaudzina pareizi, jāizvēlas labākās autiņbikses, labākie kopšanas līdzekļi, visam jābūt perfekti.. Nu, vāks!\n\n  \n\nO: Nereāli. Jo bērns ir cilvēks, vecāki ir cilvēki un cilvēki kļūdās. Un tas ir _okei_.\n\n  \n\n**Ko jūs vēlētos paņemt no saviem vecākiem un ko savā ģimenē gribētu citādāk?**\n\n  \n\nI: Es noteikti vēlētos, lai mēs tāpat kā mana mamma un tētis spētu izaudzināt spriestspējīgu, pastāvīgu, domājošu cilvēku. Vecāki atklāj iespējas, ir savam bērnam ceļa pavadoņi. Es pati mācos dzīvot dzīvi un rādu iespējas bērnam – izvēlies! Un vēl viena lieta – disciplīna. Ja tu zini, ka tev tas ir vērtīgi, tad nedod prātam vaļu, kas attaisno nedarīšanu. Nesavaldīts prāts rada postu. Ja ir laicīgi kaut kam jābūt gatavam, tas ir jāizdara. Mans tētis bija ļoti stingrs, reizēm pat pārāk stingrs, bet viņš man iemācīja, ka tieši tā var sasniegt sevis izvirzītos mērķus.\n\n  \n\nO: Es savam dēlam gribētu būt lielākais atbalsta plecs, stiprā zeme un labs draugs.\n\n  \n\nI: Mamma man iemācīja mīlēt, jo izrādīja man savu lielo, plašo, bezgalīgo mīlestību. To arī vēlētos nodot tālāk dēlam. Pāri visam.\n\n  \n\n**Bēbītis izaug, aiziet un tad paliek pāris. Vai esat par to domājuši?**\n\n  \n\nI: Mēs sevi arī šobrīd tiešām neaizmirstam.\n\nO: Mēs dodam viens otram laiku. Zinu, ka Ievai svarīgi ir rīti, savākties dienai – dodu laiku viņai rīta rituāliem. Tāpat ar manām vajadzībām. Mēs rūpējamies viens par otru.\n\n  \n\nI: Un mēs sev atgādinām, ka dzīvē ir dažādi posmi. Tagad centrā ir mazulis, tad būs cits posms. Ja es jūtu, ka man trūkst Oskara uzmanības, mēs to cenšamies sakārtot. Pēdējā laikā es nodarbojos ar sevis pozitīvu programmēšanu. \n\n> Ir grūti spogulī pateikt sev, ka esi skaists, ja tev nepatīk tas, ko tu redzi. Un tad ļoti strādā pateicības izteikšana. Gan sev, gan otram. Tas motivē. \n\nEs katru rītu pasakos savam ķermenim par bērna iznēsāšanu, tā pasaulē laišanu, mans ķermenis ir pelnījis, ka par to rūpējos, ka to trenēju. Var taču uz rutīnām skatīties šādi!\n\n  \n\nO: Tas ir darbs, jā. Un reizēm nav viegli. Bet ir jāiemācās to uztvert viegli. Atrast veidus, kā darīt to, kas īpaši nepatīk, tā, kā tev patīk.\n\n  \n\nI: Dzīvojam pateicībā un sajūtās. Man nav tendence izdomāt lietas, atsperamies tikai no reālās dzīves sitācijas. Es nezinu, kas ir pareizi vai nepareizi.\n\n  \n\nO: Un nav vajadzība domāt uz priekšu, jo nav jau iespējams modelēt situācijas pirms laika. Dzīve notiek. Un mēs ejam soli pa solim.\n\n  \n\n**FOTO: Gaidību laika foto: Elīna Upmane, pārējie foto: Roberts Āboltiņš.**\n\n  \n\n_***_\n\n_Šo saturu kopēt uz izplatīt bez atsauces nav atļauts._\n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Sajūtas un emocijas](https://www.izaugtmilestiba.lv/blog/categories/emocijas)",
    "category": "dzives-gads",
    "categoryName": "Dzīves gads",
    "readTime": "11 min",
    "author": "Laura Bērziņa",
    "date": "2021-06-10",
    "published": true
  },
  {
    "title": "ieva_cipruse",
    "excerpt": "Source: https://www.izaugtmilestiba.lv/post/ieva_cipruse",
    "content": "# ieva_cipruse\n\n---\n\n# Būt mammai. Mierpilnai mammai\n\n  * Izaugt Mīlestībā\n  * Jun 8, 2019\n  * 13 min read\n\nUpdated: Dec 17, 2019\n\n**“Es gribētu zināt, kā ir būt “normālai” mammai, ko tas nozīmē - izbaudīt stundu pa stundai kopā ar savu bēbīti,” stāsta māksliniece IEVA CIPRUSE, atceroties smago laiku pirms teju četriem gadiem, kad pasaulē nāca viņas meitiņa Mia. Tolaik par pēcdzemdību depresiju nerunāja. Kur nu vēl publiski. Tāpēc Ievu var saukt par vienu no pirmajām, kas ar savu stāstu iedrošināja simtiem mammu, vien pasakot – tu neesi viena.**\n\n  \n\n**Kā ir sākusies Tava vasara?**\n\nSilti! Rakstu savu otro grāmatu un vēl domāju, vai galarezultātā tā būs bērnu grāmata pieaugušajiem vai tomēr pieaugušo grāmata bērniem. Tēma par bērniem pieaugušajos man vienmēr bijusi interesantata. Domāju, ka pieaugot mums tikai mainās “rotaļlietas”, runājam nosacīti inteliģentāk, bet būtībā esam ar savu iekšējo bērnu sevī visu dzīvi.\n\n  \n\n**Grūti nepiekrist. Atšķiras vien tas, ko mēs ar to savu iekšējo bērnu darām. Vai par sevi vari teikt, ka kopā ar mazo Miu aug arī Mazā Ievā?**\n\nPavisam noteikti. Man šķiet, ka kopā ar savu bērnu varam pat burtiski sajust garšas, skaņas - uzplaiksnījumus no savas bērnības, kaut kur vēderā var nokutēt mazās atmiņas, tā saucamie _flešbeki_ vai _Déjà vu._ Ar sevi un bērnu var atkārtoti izdzīvot arī savas un mammas attiecības. Īpaši mammas un tēti, kas audzina meitas.\n\n  \n\n**Par savu depresiju esi runājusi arī publiski. Vai par to stāstīsi arī savā otrajā grāmatā?**\n\nZini, kad es runāju par depresiju, tad tā tieši un _riktīgi_. Bet, rakstot grāmatas vai radot tekstus traukiem, es domāju par ko citu. Par pavisam vienkāršo, un es pat teiktu - vairāk par skaisto un ticību tam, ka galu galā viss vienmēr beidzas labi. Bet noteikti, manas “melnās sajūtas” arī ietekmē manu redzējumu, kas galu galā _izmīca_ mani citādu. \n\n  \n\n**Vai Tev depresija sākās ar Mias piedzimšanu?**\n\nMan ir bijusi depresija arī pirms paliku stāvoklī ar Miu. Un tieši pirms Mias bija _baigi_ smagi, tāds dzīves posms - emocionāli bedres dibens. Uz mūžu atcerēšos epizodi, -\n\n> sēdēju vannas istabā uz grīdas, raudāju un lūdzos Kosmosam – lūdzu, lūdzu, dod man kaut ko, lai tieku no šīm emocijām ārā. Un Kosmoss iedeva! Es paliku stāvoklī. \n\nNezinu, vai tie bija hormoni, vai Mia, vai mērķis, bet es beidzot sajutos jēgpilni, tiešām “savācos” savās emocijās. \n\n  \n\nGrūtniecība bija emocionāli burvīga, es lidoju virs zemes, jutos īpaša – kā darot svarīgu uzdevumu. Bet es kaut kā neiedomājos, ka nekur jau tās emocijas nepazūd, ja to neidzīvo, ar to nestrādā. Grūtniecība bija vien starpposms, kurā man sanāca it kā pārlēkt visam sāpīgajam pāri. Un pēc tam diemžēl emocijas atgriezās pēcdzemdību depresijas veidā.\n\n  \n\n**Kā Tu saprati, ka Tev ir depresija?**\n\nTolaik par tādām depresijām nerunāja. Tie ir tikai daži - divi, trīs gadi - kad mēs sabiedrībā tā atklāti par šīm sajūtām esam gatavi dalīties. Sava loma tam ir arī sociālo tīklu pieejamībai un popularitātei - piemēram, Instagram kā platforma Latvijā kļuvusi populāra tikai nosacīti nesen. Un par laimi tur mēs tagad varam atrast tos stāstus, tos citus, kuriem arī iet visādi. Tikai pēdējos gados “esi tieva, apaļa, gara vai īsa, esi kāda tu esi” ir modē. Un es apzināti saku “modē”, jo šodien aktuālas var būt ne tikai kleitas un jaunākie jogurti, bet arī pozitīva sevis uztvere. \n\n> Tolaik, kad ar depresiju satikos es, man bija vajadzīgs gana ilgs laiks, lai vispār saprastu, kas ar mani notiek. Es pat nezināju, ka tāda pēcdzemdību depresija ir. Es pazinu “parasto”, bet neviens netika stāstījis, ka šai vēl ir māsas. Iedomājies, tikai pirms četriem gadiem šis viss vēl bija tāds tabu!\n\n**Kā šī depresija “atgriezās”?**\n\nPēc Mias piedzimšanas jutu dažādas parastās emocijas, kas mēdz būt tikko dzemdējušai mammai. Plus mīnus divas nedēļas ir _okei_ būt samulsušai, apjukušai, izpaust skumjas un prieku reizē, apraudāties par putriņu, par skaistu rudeni aiz loga un tā tālāk. Man tas viss bija. Es biju _baigi_ laimīga un _baigi_ apjukusi. Un, protams, daudz raudāju. Bet tas viss sāka ieilgt. Biju _saguglējusi_ , ka hormonāli emocijas var kādu brīdi lēkāt kā trakas. Taču kaut kādā brīdī man sāka šķist, ka mani hormoni “nesastājās vietā”. Un vispār, jā, tā ir vēl viena lieta, par ko es priecājos sabiedrības izglītošanas ziņā, - par depresiju šodien mēs runājam medicīniskos terminos, jo tas tiešām ir bioloģisks process. Ko agrāk teica par šādām sievietēm?\n\n  \n\n**Ai, tās emocionālās un mistiskās sievietes!**\n\nJā! Varbūt pat sievietei atmeta ar roku, ka tā jau vienkārši uzvedas kā “tipiska” sieviete, un to kaut kādā mērā “piedod”. Noraksta uz dzimumu. Bet ja šādas sajūtas piemeklē vīrieti – vispār kosmoss! [Debesmanna ](https://www.debesmanna.com/)par pēcdzemdību depresiju veidoja lielisku lieformāta bilžu un audio stāstu izstādi, kur ar savu piedalījos arī es, un liels bija mans pārsteigums, ka divi no pieredzes stāstiem bija vīriešu stāsti! Tas, protams, šādā gadījumā nav stāsts par pēcdzmdību hormonālajiem procesiem, bet šādas sajūtas var piemeklē tiešām visus. Un neviens nav pelnījis “ai, viņš jau..”.\n\n  \n\n**Kāda tolaik bija Tava ikdiena?**\n\nCita starpā Mias auklēšanai un dažiem radošajiem uzplaiksnījumiem es ļoti daudz raudāju. Tiešām daudz! Es vienmēr esmu bijusi _baigi_ emocionāla, tādēļ šajā periodā dzirdēju gana daudz “viņa kā parasti atkal ir jūtīga”. Un arī man pašai tā ilgi šķita. \n\n> Es sevi ļoti vainoju, pati sev teicu: “Kas tu esi par muļķi, ka nevar savākties, man būtu tagad jābūt normālai, man būtu jābūt labai mammai!” It kā labas mammas neraud.\n\n**Vai tolaik Tu varēji sev atbildēt, par ko tieši Tu skumsti?**\n\nNē. Un tas arī ir pirmais sarkanais signāls, ka tie vairs nav vienkārši hormoniņi , vai parastais emocionāļa temperaments. Kad skumjas kļūst jau par konstantu iekšējo sajūtu, ir auzas. Es tolaik nevarēju sev atbildēt - kad esmu jutusi prieku. Nu, reālu prieku, tādu, ka gribas palekties gaisā. Ne par lielām lietām, ne par skaistiem traukiem vai iešanu ciemos. Par neko. Tukšums. Un es kā šodien atceros dienu, kad jau kādu brīdi biju pie pēcdemdību depresijas strādājusi apzinīgi un mērķtiecīgi, kad jau kļuva atkal labi ar emocijām. Kad lēnām atgriezos pati pie sevis, savas veselības. Toreiz lielā, sarkanā mājas kreklā sēdēju pagalmā pie galda, nekas tobrīd ievērības cienīgs nenotika, Mia vienkārši kaut kur turpat darbojās, bija saule, skatījos uz smaržīgu malkas grēdu un nodomāju: “ _Fak_ , es laikam atkal esmu laimīga.” Simts gadus nebiju to sajūtu jutusi. \n\n  \n\n**Vai redzēji, kā tas ietekmēja Miu Tev blakus? Viena mamma pirms mūsu sarunas šo tieši mums jautāja.**\n\nTas bija Mias pirmais gads. Īpaši smagi man bija pirmie seši mēneši pēc viņas dzimšanas. Man tomēr šķiet, ka trakāk iet tad, ja bērns ir apzinātā vecumā, redz reālas asaras, sabrukumu. Mia to neredzēja kā saprātīga personība, kas analizē situāciju. Protams, ka stresu var nodot caur pienu, un, protams, ka jaundzimušais “dzīvo mammas enerģijas” laukā, mamma ir bērns un bērns ir mamma. Tādēļ kaut kādā mērā tas noteikti kaut ko atstāja arī viņā. Taču tā ir abstrakcija, uz kuru man neviens nekad neiedos atbildi, arī pati Mia ne. Un nebija jau arī tā, ka Mia ēd pieniņu man pie krūts, un es sēžu un kliedzu. Nē, man bija slikti, jutos ļoti nomākta, man viss riebās, bet tieši Mia bija mans vienīgais prieks, mana meita bija vienīgais, ar ko vēlējos būt kopā. Kad viņa man bija pie krūts, iespējams, tas bija tas procents, kas manu veselo saprātu noturēja vietā.\n\n  \n\n**Man šķiet, ka arī līdzcilvēkiem ir stipri mulsinoša šāda situācija, jo mēs neprotam būt blakus. Gribam, bet nezinām, kā palīdzēt. Kā būt līdzās “pareizi”?**\n\nNu, klasika diemžēl ir pienākt klāt un teikt: “Bet ko tu vispār pārdzīvo? Tev ir abas rokas un kājas, tu esi vesela, virs galvas ir jumts, kamēr Āfrikā bērni mirst.” Bet kā to var salīdzināt? Kad mums ir sūdīgi, kad mums ir slikta diena, kad ir slikts garastāvoklis, vai tad mums palīdz kāds, sakot: “Re, citiem ir vēl tik ļoti sliktāk.” Mums tik un tā ir slikti! _(Smejamies.)_\n\nMan palīdzēja citas mammas, draudzenes, sievietes. Kosmoss kaut kā apkārt man bija nolicis foršas sievietes. Var diemžēl gadīties arī tā, ka blakus ir mammas, kuras šādu pieredzi nesaprot un nosoda, liek savākties, tad var savainoties vēl vairāk. \n\n  \n\nBet galvenais jau laikam ir jautājums par to, kā būt blakus tavam vīrietim. Tāpēc es gribētu teikt, ka par šādu lielu skumju iespējamību ir vērts padomāt vēl pirms mazulis dzimst. Palasīt ne tikai par to, kā būt blakus dzemdībās, bet arī par to, kas ir depresija, kā atbalstīt, ja tas būs vajadzīgs. Lai to piedzīvojot, būtu tāda pati gatavība, kā piedzīvojot jebkuru citu pēcdzemdību situāciju. \n\n  \n\n**Kā Tevi atbalstīja Mias tētis?**\n\nTā kā sākumā es pati nesapratu, kas ar mani notiek, to nesaprata neviens, arī Mias tētis. Taču Mārtiņš savā būtībā ir ļoti, ļoti mierīgs, un tieši tas arī palīdzēja. Viņš vienkārši rāmi bija blakus. Klausījās, ko saku, ko jūtu, lai gan tā jušana bija pagalam haotiska. Sliktākajās dienās tās emocijas bija tik melnas, ka likās - nu, viss, es smoku nost, cik ļoti gribu tikt no skumjām vaļā, gribējās aizbēgt pašai no sevis, vienkārši sākt skriet.. Šī gan nav viegla epizode, par kuru runāt, taču reiz pat piedzīvoju situāciju, kurā noraudājusies teicu: \n\n> “Es pati sevi vairs nevaru izturēt, neviens mani tādu nav pelnījis, es krāmēju koferus un eju prom, es nezinu, kas manī notiek.” Es gribēju aizbēgt no sevis, no tā, kas manī mutuļo. \n\nTas, protams, nebija nekādā racionalitātē balstīts lēmums. Ne man būtu kur aiziet, ne man būtu koferis, kur kaut ko likt. Es tagad to redzu kā vienkārši skaļi pateiktu sajūtu, ka man ir tik slikti, ka es gribu aiziet no sevis. Tas nebija ne par Miu, ne Mias tēti, es negribēju iet prom no viņiem, bet patiesībā - no sevis. \n\n  \n\nToreiz es tur stāvēju tāda punķaina “bez acīm”, un Mārtiņš apķēra mani un pateica: “Tiksim galā.” Protams, ka ne man, ne viņam nebija ne jausmas, kā tiksim galā un ar ko ir jātiek galā. Bet tas bija tobrīd tik ļoti vajadzīgs. Vienkāršs fizisks apkampiens. Tas izklausīsies skarbi, bet idejiski es pilnīgi saprotu, ka vīrietis var šādu sievieti arī pamest, jo tas nav viegli - tādā brīdī būt blakus.\n\n  \n\n**Varbūt arī tāpēc, ka vīrieši ir rīcības cilvēki. Un, ja mēs raudam, viņi neredz iemeslu, ko likvidēt, lai sieviete pārstātu raudāt, viņiem to pieņemt ir nenormāli grūti. Jo viņi būtībā ir bezspēcīgi.**\n\nPie tam pieņemt to, ka, bērnam piedzimstot, pirmos divus mēnešus ļoti bieži vīrietis ir pastumts malā no sievietes fiziski un emocionāli pavisam. \n\n  \n\n**Vai Tu prati pati sev kaut kā palīdzēt?**\n\nTolaik informācija bija skopa, taču, cik varēju atrast, lasīju. Bija daudz kā skaista un apgarota, bet maz par to, ka var būt slikti un neglīti. Patiesībā tieši tāpēc izveidoju savu blogu “Ābols ar ābeli”, kur liku iekšā savas sajūtas. Tad jau ar medicīnas palīdzību biju sākusi ceļu pie sevis. Bet arī rakstīšana bija mana “terapija”. Es gribēju pateikt citām sievietēm, kas saprot, par ko es runāju, ka tas ir normāli! Man tik ļoti būtu bijis svarīgi toreiz, kad _nobimbājusies_ izskatījos pēc galīga _shit_ \\- dzirdēt, ka tas ir normāli! Nevis, ka es jau atkal esmu emocionālā Ieva. \n\n  \n\nMan nelikās, ka esmu normāla, bet man tik ļoti gribējās būt normālai! Un diennakti pēc sava ieraksta publicēšanas es jau aizkustinājumā un līdzjūtībā raudāju no tā, kādas vēstules man nāca no citām mammām. Tad domāju: “Ārprāts, cik šādu sieviešu ir daudz!” \n\n  \n\nUn patiesībā jau pirmajā reizē, kad aizgāju pie terapeites, kas man pateica, ka šis viss ir medicīniski izskaidrojams un ir normāli tā justies, es spēru milzīgu soli špagatā uz priekšu ārā no tās bedres, kur biju. Izrādījās, ka to var atrisināt! Un es neesmu nojūgusies uz mūžu! _(Smejamies.)_\n\n  \n\n**Kā Tev iet šobrīd? Sekojot Tev**** _Instagramā_****, šķiet, ka redzi par ko priecāties, pateikties.. Šķiet, ka Tev iet atkal labi.**\n\nPa lielam es par depresiju nekad neesmu runājusi diendienā. Kad ir ļoti, ļoti slikti, runāt negribas ne ar vienu. Šīs tēmas var pacelt, kad jau ar vismaz vienu vai abām kājām esi ārā. Esmu par to runājusi konkrētās publikācijās, _Instagram_ izmantojot kā platformu, kurā vien norādīt uz to, ka šāda tēma tobrīd ir mana tēma, un es par to esmu uzrakstījusi vairāk. Arī tagad es nekautrējos bilst, ja ir kāda skumjāka diena vai grūtāks posms.\n\n  \n\nAtkal skarot _soctīklu_ tēmu, kāda cita sieviete tieši nesen uzdeva jautājumu, - kādēļ ir tik izteikts _Instargama_ mammu kults. Kādēļ tāds neesot tētiem un vai tētiem vienkārši mazāk interesējot savu bērnu likšana internetā. Bet es domāju, ka te atbilde ir gaužām vienkārša - Latvijā pārsvarā mammas ir tās, kuras ir bērna kopšanas atvaļinājumā un diendienā viņas sabiedrotais ir neviens cits kā bērns, viņa mantas, ēdiens un drēbes. Vīrieša telefons tikmēr ir pilns epastu, darba zvanu vai vispār tukšs, jo darbs dara darītāju. Viņam tam vienkārši ir mazāk laika.\n\n  \n\n**Vai Tava depresija ietekmēja arī attiecības ar Mias tēti?**\n\nNepateikšu neko jaunu, sakot, ka bērna ienākšana ģimenē attiecības starp vīrieti un sievieti ļoti maina. Šķiet, ka pat, to pasakot, citēju _ieguglētu_ teikumu. Bet tā ir. Arī mūsu attiecības mainījās un dažādos virzienos. Tas ir tikai dabiski. Bērns prasa tik _abnormāli_ daudz pacietības! Bērns paceļ augšā to nesmuko mūsos. Nav jau tāds “pēkšņi” viss ir slikti. Ir jautājums, vai kā pāris, ieraugot to “slikto” sevī un otrā, jūs spējat turpināt būt šādi kopā. Tu ieraugi otrā un sevī īpašības, ko pirms bērna nepazini. Nezināji, ka tādas ir. Abos. \n\nPirms nācu uz interviju Mārtiņam jautāju: “Un ko tad mēs īsti sakām, ja jautā par mums?” Norunājām, ka teikšu kā ir - mēs abi šobrīd esam dzīves posmā, kurā savas attiecības vēl formulējam. Galvenais šī brīža uzdevums mums ir - esam labi Mias vecāki. \n\n> Mēs nezinām vai esam un būsim arī dzīvesbiedri. Taču neatkarīgi no rezultāta, kas būsim mēs viens otram, Mārtiņš ir fantastisks tētis, tiešām! Viņš ir superīgs tētis.\n\n**Ja mēs paturpinām tēmu par vecākiem, kuri pieņem lēmumu par šķiršanos – kā Tev šķiet, vai ir iespējams izšķirties mīlestībā? Tā, lai bērns šo šķiršanos neuztver kā traģēdiju?**\n\nDomāju, ka laikam nē, bet tas būtu labs mērķis, vai ne? _(Smejamies.)_ Nu, nē, nē, protams, ka ir. Tas prasa laiku, sarunas, spēku. Taču, pieļauju, ka brīdī, kad cilvēki pieņēmuši lēmumu šķierties, tam aizmugurē bieži stāv arī daudz un dikti kliegšanu, durvju ciršanu un negāciju, kas apslāpē pat vēlmi šķirties mīlestībā. Tam ir jābūt briedumam, kas ļauj abiem saprast - es mīlu, bet labāk būs atsevišķi. \n\n  \n\nBet tā strīdēšanās tēma vispār ir _baiga_. Ne tikai tāda, kura noved pie attiecību izbeigšanas. Vispār. Mazo un lielo strīdu tēma, ko piedzīvo visi. Kad biju maza un vecāki strīdējās manā klātbūtnē, es teicu, ka nekad savu bērnu priekšā neklaigāšu..\n\n  \n\n**Un Tev izdodas?**\n\nZini, arī šo ir neērti skaļi teikt, bet ir bijis tā, ka man Mia strīda laikā ir tik tuvu stāvoša persona, ka paijā MANU galvu un saka: “Neraudi”. Ja man pirms bērna piedzimšanas kāds būtu uzmodelējis šādu situāciju, es sadusmotos. Teiktu - es NEKAD tādu situāciju nepieļautu. Taču bērns nevar dzīvot kolbā. Cilvēki strīdas, strīdas vecāki, māsas un brāļi, strīds ir normāla lieta. Arī tas, ka kāds apraudas. Pie tam virpulī, to emociju viducī, kad tā kliegšana sākas, - kādai pacietībai jābūt, lai ievilktu elpu un sev pateiktu, ka atrisināsim šīs domstarpības kāpņu telpā bez bērna klātbūtnes! Vai ievilkt gaisu un pateikt: “Par šo parunāsim vēlāk”. Es noņemu cepuri visu tik savaldīgo cilvēku priekšā. Pagaidām gan es nepazīstu tādu nevienu..\n\n  \n\nPar cik mēs dzīvojam studio tipa atvērtajā mājoklī, elpu atvilkt un nomierināties kaut kādos saspringtos vai vienkārši _beša_ brīžos bieži eju uz vannas istabu. Tā ir mana miera osta. Un tagad esmu ievērojusi, ka arī Mia, kad apvainojas vai pat vienkārši grib pabūt viena, iet uz vannas istabu..\n\n  \n\n**Viņi visu uzsūc kā mazi sūklīši. Un tas biedē, ne tā?**\n\nJā. Tā ir baigā māksla – rūpēties par savu labsajūtu un nenodarīt pāri ar to bērnam. Gudri strīdēties, prast paskaidrot bērnam, kas te tikko notika, izlīgt, lai bērns redz risinājumu. Tas viss ir baigais darbs ar sevi. Un es neticu nevienam pārim, kas saka, ka nestrīdas. Strīdēties ir normāli, tikai jāpaskaidro bērnam, ka viss būs labi. Ja ne vienmēr, tad vismaz reizi pa reizei. \n\n  \n\n**Kā ir jūsu attiecībās – ar Miu vairāk runā tētis vai Tu? Es domāju to skaidrošanu.**\n\nEs. Bet es vienkārši esmu lielāks runātājs. Jau minēju, ka man baigi nepatika tie vecāku strīdi, bet vaina jau patiesībā nebija strīdos, - viņi toreiz bija divi jauni un forši gurķi, kuri droši vien strīdējās par parastām lietām. Es kā bērns vienkārši nesapratu, ka tas jau ir _okei_ \\- pastrīdēties. \n\n  \n\nArī Mārtiņam esmu teikusi, ka mūsu attiecības Miai veido priekšstatu par viņas attiecībām nākotnē. Kaut kādā mērā, bet veido. Kā jau visiem. Te atkal ir stāsts par to iekšējo bērnu pieaugot. \n\n> Tu apzināti vai neapzināti pie savām attiecībām nodomā - šādi, kā mamma un tētis dzīvo vai dzīvoja, es dzīvot negribu, vai tieši otrādi - ka šādi, kā mamma un tētis dzīvo, ir normāli vai forši. Kaut kur tur – bērnībā – jau rodas un veidojas mūsu priekšstati par pasauli.\n\n**Vai neesi domājusi, ka mēs (sievietes, vīrieši, visi!) varbūt vēlamies attiecību modeli, kāds nemaz neeksistē? Ka mēs gribam kaut ko no utopijas? Ka mēs daudz pieprasām no otra, varbūt otrs nemaz mums to nevar iedot?**\n\nAtkal atkarīgs no brieduma un tā, cik un kādas attiecības jau izdzīvotas, taču, jā, domāju, ka pavisam noteikti mēs vēlamās attiecības redzam daudz utopiskākas, nekā tās patiesībā var būt. Ironiski, bet tā apzināšanās gan neko baigi nemaina. Mums jau gribas to cilvēku visu un sev, un lai mīl, nēsā uz rokām. Gan sievietes, gan vīrieši. Visi viens otru. Gribam, lai uzvedas, lai prot strīdēties, lai prot mīlēt, lai prot naglu iesist, lai prot būt laba mamma vai tētis, lai prot būt smieklīgs, gribas, lai blakus ir gatavs cilvēks. Bet tu man pasaki, kurš cilvēks vispār ir gatavs. Kā tāda Rīga. Nekad taču. \n\n  \n\nBet es tikai ar tevi te gudri spriežu, es pati esmu negatava kā zaļa plūme. Bet to saprast nenākas viegli. Pie tam jāsaprot ir diviem. Ja ir lieli strīdi katru dienu un nav resursu to kopā risināt, ja ir izmēģināts teju viss, bet nekas nav devis reuzltātu, tad rodas jautājums, - varbūt ir iespēja būt ar cilvēku, ar ko nebūs šādas kliegšanas, piemēram? \n\n  \n\nBet pilnīgi noteikti der sev pajautāt, vai savās attiecībās tu nepārspīlē ar savām gaidām no otra. Un dot sev laiku, lai paskatītos uz sevi no malas šajās attiecībās. Ja spējam savu ego palikt malā, protams.\n\n  \n\n**Lai gan šodien šķiršanās statistika ir dramatiska, šī tēma arī ir gana nepopulāra, jo..**\n\nKauns!\n\n  \n\n**Jā, tieši tā. Kauns. Un, ja vēl bērniņš mazs.**\n\nNu, klasika taču – “Ja ir bērns, ir jāsaņemas, jāpacenšas!” It kā tos visus piecus, desmit, piecpadsmit gadus cilvēki nebūtu strādājuši pie savām attiecībām.\n\n  \n\n**Tā lielākā sāpe un diskusija jau vienmēr ir par bērnu, kas ir pa vidu visam šim šķiršanās posmam.**\n\nTāpēc tik bieži ir šis arguments - nešķirsimies, jo mums ir bērni. Man gan gribas teikt: “Mums ir atbildība.” Arī pret sevi. \n\n  \n\nJā, es ticu, ka mēs savās nesaskaņās arī būtu izlēmuši iet katrs savu ceļu varbūt ātrāk, ja mums nebūtu Mia. Mēs jau cenšamies viņas dēļ. Mia mūs kušina, kad strīdamies. Viņa saka “nu, nu, nu”, un tas mums liek savākties, apklust. Bet tas ir kaut kāds murgs domāt, ka ir normāli dzīvot visiem postošā vidē! To taču arī terapeiti saka, ka bērns notiekti izaugs mazāk traumēts, ja viņam būs divi atsevišķi, normāli, ar dzīvi apmierināti vecāki, nevis kliedzoši un nelaimīgi vecāki.\n\n  \n\n**Kā tev šķiet, kā bērnam šo šķiršanos vajadzētu paskaidrot?**\n\nEs varu tikai minēt. Un atkal tikai filosofēt, kā man šķistu, ka būtu forši. Noteikti nesarežģīt un bērnam teikt, kā ir, - ka nu tētis ir tajā mājā, mēs esam šajā mājā vai otrādi, kādu nu modeli vecāki izvēlas, bet mēs abi tevi mīlam tik pat stipri, kā vienmēr. Un tas, ka mēs tevi mīlam, nekad nemainīsies. Nezinu, vai vajag daudz _mudrīt_.\n\n  \n\nKāpēc jātēlo bērna priekšā? Kāpēc būtu jānomelno otrs vecāks vai jāizliekas, ka viss ir kārtībā? Kāpēc nevar teikt, ka mēs tagad dzīvosim atsevišķi, man ir skumji, es varbūt kaut kad paraudāšu, bet mēs dzīvojam tālāk un tev joprojām ir un būs mamma ar tēti, kas tevi stipri mīl. Viens teikums un tā ir tīrākā patiesība! Tā otra nomelnošana man šķiet vienkārši stulba. Reāli stulba. Pat ja mammai vai tētim sāp. \n\n  \n\n**Vai esi domājusi par to, kāds sievietes tēls, paraugs, sauc kā vēlies, Tu gribētu būt savai Miai?**\n\nEs biju meitene, kad piedzima Mia. Man tā sajūta, ka augu par sievieti, tiešām nāk tikai tagad. Ar Miu man ilgu laiku bija sajūta, ka tā ir mana mazā māsa. Es, protams, apraudājos, kad pēc piedzimšanas man viņu uzlika uz krūtīm, arī stāvoklī esot es ļoti gatavojos lomai kā tādai, bet pēc tam viss mājas solis un ikdiena.. es nejutu! Man nebija nekas no tā “sēžu apgarota jogas pozā un jūtu tādu milzīgu mātes mīlestību.” Nē. Man tā nebija. Un tas rada vainas sajūtu un kaunu, jo - kā tad tu nejūti to pret savu bērnu uzreiz un tagad? \n\n  \n\n  \n\nBet šodien! Tagad Miai ir gandrīz četri gadi un es jūtu šo “mana meita”! Cik tas ir milzīgi, cik tas stipri skan! Es reāli ar katru šūnu, ar sirdi un dvēseli jūtu, ka viņa ir mana meita, mana miesa. Un es gribu būt mierpilna mamma ar vieglumu. Es gribu, lai mana meita redz manī spēku un notic, ka patiesībā jau viss ir dzīves sīkums. \n\n  \n\nFoto: Ievas personīgais arhīvs\n\n  \n\n***\n\n_Šis materiāls ir oriģinālsaturs, tā pārpublicēšana bez atsaucēm nav atļauta._\n\n  \n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)",
    "category": "gaidibas",
    "categoryName": "Gaidības",
    "readTime": "13 min",
    "author": "Laura Bērziņa",
    "date": "2019-12-17",
    "published": true
  },
  {
    "title": "irinapetersone",
    "excerpt": "Source: https://www.izaugtmilestiba.lv/post/irinapetersone",
    "content": "# irinapetersone\n\n---\n\n# Domāšu tikai par nākamo soli\n\n  * Izaugt Mīlestībā\n  * Dec 3, 2020\n  * 15 min read\n\n**IRINA PĒTERSONE ir sieva un mamma trim bērniem - Annai (13), Robertam (8) un Kristapam (5). Sestdienu rītos viņu var satikt Rīgas Kalnciema tirdziņā, tirgojot savu**[** _“ZeMaize”_**](http://zemaize.lv/)**maizīti. Ilgi bijusi vadošā amatā bankā, viņa kardināli nomainīja savu ikdienu, jo mainījās prioritātes.. Nu Irina praktizē pati un saviem klientiem ļauj iepazīt**[** _Keitijas Bairones metodi “Darbs”_**](https://thework.com/sites/latviesu/)**. Tā ļāvusi Irinai tik daudz ko pieņemt un iemīlēt. Arī savu meitu Annu. Bērnu ar īpašajām vajadzībām.**\n\n  \n\n_Pārkāpjot Pētersonu ģimenes mājas slieksni, viņa man iznes no savas ceptuves vēl siltu klaipiņu. “Tev izcepu maizi,” viņa man sniedzot saka. Es jutu to gaišumu viņā, bet tajā brīdī vēl nezināju, ka viņa pati tik ļoti līdzinās saviem maizes klaipiņiem - silta un sātīga, pilna mīlestības. Pilna spēka paskatīties arī uz savām ēnām. Un iespīdināt tur gaismu._\n\n  \n\n**Kāda ir Tava ikdiena šobrīd?**\n\n  \n\nProfesionāli man aktuāls ir darbs ar Keitijas Bairones metodi un maizes cepšana, bet svarīgākā arī ikdienā man ir ģimene. Es pamatā organizēju saimniecības soli mājās, strādāju no mājas un arī ceptuve man ir mājās. Vairs nesaucam palīgus, - ne tāpēc, ka nevaram atļauties, bet tāpēc, ka izrādās, ka tas mums nemaz nepatīk. Mācos Keitijas Bairones metodes ‘’Darbs”’ institūtā ASV (Institute for the Work of Byrona Katie) un strādāju palīdzības līnijā kā brīvprātīgais, kur jebkuram ir iespēja piezvanīt un piedzīvot metodes ‘’Darbs’’ pieredzi. Bieži strādāju arī sestdienās, kad satieku maizes klientus Kalnciema tirdziņā.\n\n  \n\n**Vai pēc bērniem pakaļ uz bērnu dārzu un skoliņu brauc pati?**\n\n  \n\nPirms Helovīniem kārtīgi nostrādāju no pieciem rītā līdz pieciem pēcpusdienā. Blenderēju pesto savā virtuvē, gatavojos sestdienas maizes tirdziņam, un domāju – kas ir noticis? Mana vecākā meita, kas ir bērns ar īpašām vajadzībām, ar saviem draugiem ir centriņā, un viņiem šobrīd ir Helovīnu pasākums. Mans vecākais dēls ar riteni cauri mežiņam aizbraucis pie sava drauga. Un mans jaunākais dēls ir bērnudārzā, kur ir Helovīnu ballīte līdz septiņiem vakarā. Annu esmu trenējusi gadu, lai viņa pati varētu izbraukāt ar autobusu. Savu dēlu pusgadu trenēju, lai viņš patstāvīgi var atnākt no skolas. Emu viņam uzticējusies un ļāvusi aizbraukt uz skolu ar riteni vairākas reizes, “sekoju” viņam mobilajā programmā. Abi lielie bērni ir malači. Bet tas ir bijis treniņš, kas prasījis laiku un pacietību. Izvadājams ir vairs tikai mazākais. \n\n**Pirms 14 gadiem Tava ikdiena bija kardināli citāda. Vai jūties labi tādā ritmā, kādā dzīvo šobrīd?**\n\n  \n\nNevaru teikt, ka man ikdiena ir sakārtota kā tiem “pareizajiem” cilvēkiem, kas var nopublicēt “Instagram” sarakstiņu – 4:30 modos, tad meditēju.. _(Smaida.)_ Esmu tā gribējusi un mēģinājusi, bet sapratu, ka šāds rāmis mani ļoti ierobežo. Es nedzirdu sevi, un tas rada stresu. Tomēr, protams, ka man ir grafiks. Pirmdienas, otrdienas un piektdienas man ir Bairones ‘’Darba’’ dienas, trešdienās, ceturtdienās darbojos ar “ZeMaize” pienākumiem. Nu jau kādus piecus, sešus gadus dzīvoju ar rāmi, kas pieļauj elastību, arī iespēju pateikt “nē”. Varu amerikas institūta kolēģus nesatikt piecos vai sešos no rīta, varu savu reizi izlaist ‘’Darbu’’ palīdzības līnijā. Tomēr vēl aizvien man ir grūti pateikt “nē” sev - saviem plāniem. Es vēl aizvien ticu murgam, ka diena bez plāniem ir bijusi bezjēdzīga. _(Smejas.)_\n\n  \n\n**Vai esi sapratusi, kāpēc mēs tik daudzi sevi tā dzenam?**\n\n  \n\nJo esam noticējuši, ka mūsu dzīve būs vērtīga tikai tad, ja tai būs rezultāts. Man ikdienā palīdz jau tas vien, ka es pamanu šādu aplamu ticību. Kad pamanām savas domas, mums ir iespēja tās mainīt. Domāju, ka daudzi var identificēties ar vēlmi pēc atzinības, pieņemšanas un mīlestības. Jo vairāk es atvieglošu ikdienas soli citiem, jo kārtīgāka būs mana māja, jo garšīgākas būs vakariņas, jo vairāk mani mīlēs, pieņems, cienīs, atdzīs. \n\n  \n\nEs reizēm sadalu lapu divās daļās - \"pareizās\" lietas un \"nepareizās\" lietas – un salieku savas pārliecības šādā sarakstā. Sakārtot māju taču ir pareizi. Siltas, veselīgas vakariņas ir pareizi. Rīta meditācija, skrējiens, auksta duša vai labāk pelde Vārnukroga Lielupē, tad fiksi atpakaļ, lai brokastīs uzvārītu sev siltas olas. Pareizi? Pareizi! Ir tik daudz mācību un rakstu, kas to atbalsta. Viss veselīgais ir labi, un ja es ēdīšu veselīgi, mani pieņems. Es būšu skaista, mūžam jauna, man nebūs krunku, būšu pieprasīta. Mēs šim visam noticam.\n\n  \n\n**Vai atceries sevi pirms Annas piedzimšanas un viņas diagnozes uzzināšanas? Kāda bija Irina tolaik?**\n\n  \n\nSaku, ka par diagnozi mēs uzzinājām tikai pirms trim gadiem, jo tikai pirms trim gadiem to pieņēmām. Pirms 12 gadiem dzīvojām sajūtā, ka “kaut kas nav riktīgi”, tomēr cīnījāmies ar sevi un pasauli, lai pierādītu, ka viss ir labi. Tolaik es mēģināju mainīt ārējo pasauli. Nevaru teikt, ka šodien to nedaru. Es turpinu savās daudzajās sāpīgajās vietās to darīt, bet tas ir citādi. \n\n> Pirms 12 gadiem es neredzēju, ka mainot tikai ārējo pasauli, nekas nemainīsies. Neredzēju, ka mainot manu bērnu ar īpašajām vajadzībām, es nodaru milzīgas sāpes sev, viņai un visiem apkārtējiem. \n\nŠodien es protu pamanīt, kas manī rada pretestību, dusmas, nepieņemšanu un redzu, ka tam nav nekāda sakara ar to, kas notiek ārpusē. Es dzīvoju daudz apzinātāk. Protams, ka manī, tāpat kā pirms 12 gadiem, ir dusmas, nepieņemšana, naids un nemīlestība, bet es to apzinos un spēju arī to pieņemt, lai pēc tam censtos iemīlēt. Šo to jau es sev patiešām piedodu. Agrāk viss ar mani bija labi, tie citi bija neriktīgi - kas man atsūtījis neritīgu bērnu, kas man atsūtījis kolēģus, kas neorientējas uz rezultātu..bija tikai citi, citi, citi. _(Domīgi smaida.)_\n\n**Trīs gadi atapakaļ. Tas ir daudz vai maz?**\n\n  \n\nEs saņēmos un aizgāju uz dienestu, kas piešķir cilvēkam invaliditāti. Tas bija brīdis, kad man iedeva papīru, ar ko apsēdos un sev teicu: “Jā, man ir bērns ar īpašajām vajadzībām. Te ir dokuments, kas to apliecina.” Šogad šī pati komisija atsūtīja šos pašus tikai atjaunotus dokumentus pa pastu. Apsēdos uz gultas, atplēsu aploksni. Pie manis pienāk abi puikas un prasa, kas tas ir. “Annas apliecība,” saku. “Par ko?” viņi jautā. “Ka Anna ir invalīde,” saku. Uz ko dēls man jautā: “Bet kā tu zini?” Tad skaidroju, ka cilvēki veic pārbaudes un testus, lai to noteiktu, līdz vidējais puika jautā: “Mammu, un es neesmu?” “Nē, tu neesi,” saku. “Bet kā tu zini?” viņš jautā.\n\n  \n\nUn patiesībā tiešām - kā es zinu, ka Anna ir atšķirīga? Zini, man dažreiz šķiet, ka es pati esmu jocīga. _(Smejas.)_ Man ļoti patika, ko reiz teica bērnu psihiatrs Ņikita Bezborodovs: “Dabā visi ir pieņemti un līdzvērtīgi.” Daba ļauj staigāt pa šo zemi visiem. Plūkt ziedus un tos smaržot. Elpot gaisu..Cilvēks ir tas, kas ir veicis šo sadalījumu. Kādēļ? Lai mums cilvēkiem ir vieglāk saprast, kā ar to tikt galā.\n\n  \n\n**Otrais bērniņš piedzima laikā, kad par Annas diagnozi vēl šaubījāties?**\n\n  \n\nDēliņš ļoti ilgi nepieteicās. Domāju, ka šis mazais pussolītis uz pieņemšanu par Annu ļāva notikt šim brīnumam par otro bērnu. Atceros, ka pēc tam uz mājām trīs reizes nedēļā aicinājām fizioterapeiti, līdz viņa man teica: “Es varu nākt, bet vai tiešām tev to vajag? Ar viņu viss ir kārtībā, viņš tūlīt sāks rāpot.” \n\n  \n\n**Tās bija Tavas bailes?**\n\n  \n\nNoteikti. Mani vadīja ļoti daudz baiļu. Daudziem no mums prāts galvā veido ļoti daudz “ja ir tā, tad būs tā” cēloņu un seku virtenes. Es arī domāju – “mūsu ģimene to var neizturēt, mēs kā pāris to varam neizturēt. Prāta uzdevums ir mūs pasargāt no fiziskām ciešanām. Arī mans prāts bezgalīgi ‘’ģenerēja’’ šos scenārijus, balstoties uz iepriekšējo pieredzi - bailes palikt par vientuļo māti, palikt bez darba, jo, ja tev ir divi bērni ar īpašām vajadzībām, kurš viņus pieskatīs? Bez ienākumiem, bez mājām, bez atbalsta. \n\n  \n\nPēc diviem gadiem kā pārsteigums pieteicās otrs dēls. Tā viņš arī iet pa dzīvi. Neprasot. Un tad arī pieņēmu lēmumu aiziet no darba bankā. Sapratu, ka nevaru izbraukāt komandējumus, apmeklēt visus ar darbu saistītos pasākumus. Negribēju vairs būt tik ilgi prom no mājām, nākt uz mājām kā uz ‘’viesnīcu”. Dēls man arī palīdzēja pieņemt lēmumu pamest korporatīvo vidi un attīstīt ‘’ZeMaizi’’.\n\n  \n\n**Vai cepi maizi, biji vadošā amatā bankā un mamma trim bērniem vienlaicīgi?**\n\n  \n\nNe gluži. Biju bērna kopšanas atvaļinājumā ar otro bērnu, kad sajutu vajadzību būt ar klientu. Tagad es apbrīnoju savu drosmi. Šodien neko tādu nedarītu. “ZeMaize” sākumā bija tāds dekrēta projektiņš.\n\n**Kāpēc tieši maize?**\n\n  \n\nEs vienkārši pratu cept maizi. Kaimiņiene iedeva ieraugu, un es gribēju būt Kalnciema tirdziņā. _(Smejas.)_ Kad visu izpētīju, piereģistrējos pārtikas veterinārajā dienestā un jutos beidzot gatava piedāvāt savu maizi Kalnciema tirdziņam, bet viņi man pēkšņi saka: “Maizes Kalnciema tirgū jau ir daudz! Bet, labi, brauciet un parādiet savu citādo maizi.” Braucu uz interviju pie meitenes, kas bija kādas trīs reizes jaunāka par mani, un man trīcēja ļipa! _(Smejas.)_\n\n  \n\nMašīnā pa ceļam uz interviju man zvanīja bankas vadītājs un aicināja atgriezties no dekrēta ātrāk. Tā bija liela izšķiršanās palikt vēl dažus mēnešus un pamēģināt, kā tas ir būt uzņēmējam. Es ļoti labi atceros bailes un uztraukumu, ka mani Kalnciema tirdziņā nepieņems, un sajūtu, kad, atgriežoties no dekrēta, pieteicos augstā amatā darbam bankā. Intervijā ar Kalnciema ielas organizatoriem jutos tūkstoškārt vājāks kandidāts. Mani pieņēma abās vietās, un mans fantastiskais bankas vadītājs ļāva ar bērnu mājā palikt vēl pusgadu, lai es izmēģinātu savu maizes projektu. Pēc pusotra gada dzīve ieviesa korekcijas - pieteicās trešais bērns un drīz no bankas tomēr aizgāju - atstāju ļoti stabilu, labi apmaksātu, burvīgi organizētu darbu ar superīgiem kolēģiem.\n\n  \n\n**Atteicies no ambīcijām?**\n\n  \n\nAtteicos no tādas “no sasnieguma uz sasniegumu” dzīves. Tas bija veids, kā vadījām pārdošanu bankā. Kura komanda būs pirmā? Tiklīdz esi rezultātu sasniedzis, atkal auļo pēc nākamā. \n\n> Šobrīd redzu, ka ļoti konkrēts mērķis ierobežo. Ja koncentrējamies uz ko vienu, ir viegli neredzēt plašāk, tīrāk, īstāk. Un dzīve lielās ambīcijās rada ilūziju, ka mēs būsim laimīgi, jo būsim labāki par citiem. Tā ir milzīga ilūzija.\n\nAmbīcijas var nostāties pret pašu, ja tās tevi izdzen. Ja iestājas mirklis, kad šķiet – visas metodes ir atļautas mērķa sasniegšanai. Tāda iešana pāri līķiem, kas pilnībā uzliek klapes uz acīm un neļauj atbildēt sev uz jautājumu “kāda mērķa vārdā un kurp es triecos?” Ja ambīcijas pārvēršas par stresu, tas nav veselīgi. Un es šodien nevaru iedomāties situāciju, kad ambīcija varētu nebūt stress. \n\n**Bez ambīcijām nerealizējas arī skaisti, labas gribas projekti, labdarības projekti..**\n\n  \n\nMēs bieži piesedzamies ar daiļiem “vēlos kādu ģimeni darīt laimīgu.” Esmu sev jautājusi, ko man tas dos, ja kāda ģimene būs laimīga, pērkot manu maizi, piemēram. Un ja pavisam godīgi sev atbildu, redzu, ka vēlos, lai mani pieņem, atdzīst, par mani runā.. Tādos brīžos sev jautāju, vai tiešām sevis pieņemšana, mīlēšana un labklājība ir sasniedzama tikai tad, ja iziešu cauri milzīgam stresam un diskomfortam? To pašu droši vien es varu sasniegt daudz citādāk un darot to pašu darbu. Tomēr, ja gribu sevis pieņemšanu, sevis mīlēšanu sasniegt caur citiem – vai man tas izdosies? Domāju, ka nē.\n\n  \n\n**Vai tā bija Keitijas Bairones metode, kas ļāva nomainīt Tev savas prioritātes dzīvē?**\n\n  \n\nAr abiem vecākajiem bērniem grūtniecības laikā teju sešus mēnešus mājās biju piesieta gultai, dzīvoju bērnu saglabāšanas režīmā. Kad strādāju kooperatīvajā vidē, veģetatīvās distonijas lēkmes mani piemeklēja bieži. Kādu laiku dzīvojo ar domu, ka man ir vēzis, slima sirds vai kaut kas vēl šausmīgāks. Kad paliku uz gultas otro reizi, lēkmes mani piemeklēja ļoti regulāri. Tādos apstākļos nevarēju tikt pie psihologa, nevarēju vērsties pēc palīdzības, jo nedrīkstēju celties. Un tad kolēģe ieteica Bairones metodi ‘’Darbs’’. Man bija iespēja tikties ar terapeitu attālināti Skype. Terapeite, kas vadīja Bairones ‘’Darba’’ sesijas palīdzēja man tikt galā ar veģetatīvās distonijas lēkmēm. Pēc dažām sesijām lēkmes mazinājās. Tā es sāku pamanīt, ka manī notiek tik dažādi procesi. Sāku pieņemt, ka viss, kas ar mani dzīvē ir noticis, ir mans stāsts, nevis realitāte, manis izdomāts. Un es tam visam esmu noticējusi. Mēs tik bieži neesam mūsu domas.\n\n  \n\n**Kas šajā metodē ir tas iedarbīgais? Kāpēc Tev viņa “nostrādāja”?**\n\n  \n\nMetodei ir divas daļas. Viena - tu sāc pamanīt, kas notiek tavā galvā un piefiksēt domas, kas dragā mežonīgā ātrumā un diemžēl 80-90% no tiem tās ir stresu izraisošas. Otra daļa paredz šo stresaino domu izzināšanu - vai tas ir patiesi, kam ticam? Praktizējot pamazām parādās spēja domas pamanīt, taču neidentificēties ar šīm domām. \n\n> Agrāk man šķita, ka viss, kas notiek manā galvā, ir taisnība. Ka viss, ko domāju par cilvēkiem, ir patiesība. Izrādās, ka viņi ir pilnīgi citādāki. _(Smejas.)_\n\nStrādājot ar Bairones ‘’Darbu’’ ir iespēja katram ļoti dabiskā, autentiskā veidā pamazām radīt savās smadzenēs jaunu pieredzi par piedzīvotajām situācijām. Radīt jaunu, nevis pozitīvu, bet realistisku pieredzi. Neviens nekad nav pret mums, neviens nekad nevēlas citam nodarīt sāpes. Tas, kā mēs to redzam balstās un kļūdainiem pieņēmumiem, kas kaut kāda iemesla dēļ ir tā ‘’iztulkoti’’.\n\n  \n\n**Kam šodien cilvēki visvairāk notic?**\n\n  \n\nVisaktuālākie ir attiecību jautājumi. Strādājot ar klientiem, es tikai pierakstu, ko viņi man stāsta. Piemēram, vīrs nemaksā alimentus. Ir pienākusi krīze, un vīrs nemaksā solīto summu. Es pierakstu šīs domas un lasu savam klientam. \n\n> “Teici divas lietas – \"vīrs nedod naudu\" un \"mēs viņam nerūpam\". Kuru pārliecību ņemsim, kura tev ir sāpīgāka?” jautāju klientei. Un kā tu domā, kas ir sāpīgāk? Nauda nav tik sāpīga. “Viņš mani neciena, viņš mani nemīl, neatzīst, es viņam nerūpu, viņs par mani nerūpējas.” Šis ir sāpīgi. \n\nUn tā mēs ejam pa dzīvi ar ticību domai, ka nevienam nerūpam. Bairones ‘’Darbs’’ ir piemērots visam, kas ienāk mūsu prātos. Biežāk bez attiecību tēmām ir naudas, veselības, karjeras, lēmumu pieņemšanas, zaudējumu pieredzes jautājumi.\n\n  \n\n**Kas notiek, kad sāc šīs pārliecības grozīt, ko paredz metode? “Es par sevi nerūpējos, es sev nerūpu..”**\n\n  \n\nMēs tik bieži ejam pa dzīvi ar savu \"lukturīti uz pieres\" un spīdinām - “Tu tāds, tu tāds, tu tāds.” \n\n> Mēs tik daudz esam citu vai Dieva darīšanās, ar ko patiesībā neko nevaram darīt. Bet ilūzija ir, ka varam. Ticam, ka, mainot vienīgi ārējo pasauli, mainīsies mana iekšējā pasaule.\n\nStrādājot ar šo metodi pēc noteiktas struktūras, lukturītis, kas bija vērsts uz ārpasauli, nu pagriežas uz sevi pašu. Tikai un vienīgi uz sevi - jo tas ir vienīgais, ko spējam mainīt.\n\n  \n\n**Mēs augam ar to bagāžiņu, kādu nereti esam saņēmuši bērnībā. Noticam programmām, kas ieliktas mums bērnībā. Un ne tāpēc, ka vecāki vēlējušies, lai mēs būtu nelaimīgi.**\n\n  \n\nJā, visi šie jautājumi par vecākiem, bieži ir ļoti sāpīgi. Gribas viņus sodīt, par to, ko tie “nodarījuši”. Gribas pierādīt, ka viņi nodarījuši pāri un ka mums ir taisnība. Arī tā ir milzīga ilūzija - ka tad, kad pierādīšu, tad, kad es viņus sodīšu, beidzot būšu laimīgs. Un, protams, ka tam, kam esam ticējuši savus 40 gadus, - to ir ļoti grūti nokasīt. \n\n> Kad es beidzot ieraudzīju savu mammu, kas vienkārši nav tikusi galā ar savu dzīvi, un ka arī es tik bieži netieku galā ar daudzajām atbildībām ikdienā, sāku saprast, ka mammas izturēšanās pret mani - tas nav par mani! Mamma mani aprūpēja, pabaroja, ārēji viss bija kārtībā. Viņa darīja labāko, ko spēja.\n\nViņa ar mani spēlējās, cepa man lielas un mazas pankūciņas. Viņa galu galā man ir iemācījusi tik daudz – lāpīt, adīt, māju sakārtot, gatavot, pabarot lopus, izmēst kūti. Kas man ir iemācījis būt atbildīgai par savu dzīvi? Viņa. \n\n  \n\n**Vai tas ir bijis ‘’Darbs’’ – Tev pieņemt savu mammu?**\n\n  \n\nEsmu mēģinājusi klasisko psihoterapiju un psihodrāmu, bet Bairones darbs pilnībā nomainīja manu identitāti. Domāju, ka, ja nebūtu ieguvusi tādu pieredzi, es pati droši vien būtu tur pat, kur bija mana māsa. Viņa bija 11 gadus vecāka par mani un pirms 20 gadiem no alkoholisma nomira. Viņa dzīvoja ar maniem vecākiem, kad viņi vēl nebija alkholiķi - ļoti aprūpēta, ļoti drošā vidē, pārticībā, Padomju savienības laikos, bet pārticībā. Vecāki bija vadošos amatos, un tad viņiem dzīve mainījās, mēs visi pārvācāmies uz laukiem. Un vecāki dzert sāka aizvien vairāk. \n\n> Līdz 40 gadu vecumam dzīvoju ar pārliecību, ka mana bērnība bija drausmīga. Mani vecāki ir alkoholiķi, tētis gan ir jau miris. Es tik ilgi dzīvoju tādu brāķa identitāti. \n\n  \n\nTikai pirms pāris gadiem, kad beidzot piedzīvoju šo identitātes maiņu, es ieraudzīju, cik īstenībā laimīga bija mana bērnība. Es ieraudzīju, cik daudz man vecāki bija iemācījuši brīžos, kad viņi nedzēra. Atcerējos brīžus, kad pēkšņi kāds izvelk Muciņu spēli un tad mēs spēlējam. Mana mamma maz spēlējās ar mani, bet tādi brīži bija. Mamma man cepa tādas mazas, mazas pankūciņas maniem leļļu traukiem. Gribās raudāt... _(Acīs sariešas asaras.)_ Es redzu, ko neesmu vēl apguvusi, un tas ir garš ceļš. Man vajadzēja trīs bērnus un, iespējams, man vajadzētu piecus, lai iemācītos, kā būt ar bērniem kopā. Es mācos. \n\n> Zinu, kā bērnus aprūpēt, kā sagādāt tīras drēbes, izvadāt, nodrošināt labus skolotājus, ar viņiem izmācīties. Bet kā būt kopā? Man tas līdz galam nav iemācīts. \n\nUn mans trešais bērns šo man māca visvairāk. Viņš skatās man acīs un saka: “Mammu! Mammu! Mammu!” Un ja es uz viņu nepaskatos, viņs man piecas reizes atkārtos, kamēs arī es paskatīšos viņam acīs.\n\n  \n\nTikai tagad pēdējos gados es pamanu, ka patiesībā man ļoti patīk pavadīt laiku ar bērniem kopā. Vēl vakar ar vidējo dēlu gājām ar kājām uz skolu. Steiga, steiga, steiga un vienā brīdī es pamanu! Saku: “Robi, man patīk ar tevi iet kājām, es tik daudz uzzinu.” Es redzu kā viņš spriež un kā veidojas viņa doma. Viņš man tādas lietas izstāsta! Es pazīstu viņa klasesbiedrus, zinu viņu vārdus. Tik forši iepazīt viņa klasesbiedrus! Astoņos gados tik liels naivums, nevainība. Un tās tēmas ir tik tīras. Pilnīgi elpa raujas ciet. \n\n  \n\nIespējams, ja mani vecāki man to būtu devuši, ar saviem bērniem šādus mirkļus nebūtu piedzīvojusi, būtu palikusi, kur biju pirms 12 gadiem. Nodrošinātu savu ģimeni, ar to, ar šo un šo. Un ar to man pietiktu. Reizi nedēļā aizietu uz kino vai teātri - viss pēc rāmja, viss smuki sakārtots “labajā” un “sliktajā” sarakstā. Un nu jau gandrīz piecus gadus es dzīvoju ar sajūtu, ka man bija fantastiska bērnība un fantastiski vecāki.\n\n  \n\n**Vai šobrīd Tev ir vieglāk satikties ar savu mammu?**\n\n  \n\nMamma dzīvo pansionātā. Pandēmija neļauj būt kopā telpās, tāpēc, kad tiekamies, sēžam ārā. Reiz mums bija vesela stunda sarunām viens pret vienu. Citos apstākļos šī būšana tiktu novērsta ar visādām kafijām un cepumiem.. \n\n> Tā nu mēs vienkārši sēžam līdz mamma paskatās uz mani un jautā: “Un kā tev mājās iet?” Tas bija jautājums, ko biju gaidījusi 44 gadus. Es to piedzīvoju ar dzīvu mammu esot. Tas bija brīnums. \n\nToreiz parunājām arī par māsas meitu, stāstīju mammai, kā viņai iet, līdz saku mammai: “Viņa taču ir pieaugusi, viņai ir 31 gads!” Un mamma man atbild: “Tu zini, tas nav nekas, lai būtu gudrs.” Viņa, iespējams, nemāk tā pateikt, bet es saprotu, par ko viņa runā. Es beidzot viņu saprotu. Un mamma taču ir tā pati.\n\n  \n\n**Par Bairones metodi vēl runājot, teici, ka esi tikusi vaļā no bailēm.**\n\n  \n\nMan ir bijušas bailes no augstuma, no ierobežotām telpām, no nabadzības, no bomžošanās, no tā, ka nebūs ko ēst, no kara. _(Smaida.)_\n\n  \n\nPar šo man ir viens stāsts. Mans vīrs reiz satraumēja pirkstu. Viss, ko redzēju, bija milzīgi asins plūdi. Kad bijām traumpunktā, sēdēju uz trepēm un domāju, par ko man tajā brīdī iestājās panika. Sāku pētīt savas domas līdz atradu, kam tajā brīdī es ticēju. Tās nebija bailes no mana vīra nāves, jo ar to jau esmu strādājusi. Tajos prāta koridoros esmu jau bijusi. Ieraudzīju, ka nobijos no tā, ka es (!) viņu neizglābšu. Un man tas nozīmētu, ka es saviem bērniem būšu sabojājusi bērnību. Šī situācija man parādīja, cik lielu atbildību uz saviem pleciem nesu, kādu nastu esmu sev uzkrāmējusi, esot Dieva, ne savās darīšanās. Lai gan vēlos tikai to, lai bērniem būtu pietiekami laba bērnība. \n\n> Par to ir Bairones metode – vienīgais ceļš, lai būtu patiesi brīvs, ir piedzīvot savas vislielākās bailes, ieskatīties vistumšākajos stūros un pārliecināties, vai tā patiešām ir patiesība. Piedzīvot, pieņemt un iemīlēt tos stūrus līdz brīdim, kad tam pār Tevi vairs nav varas. Lai no kaut kā atbrīvotos, tam ir jāiziet cauri.\n\n**Tu runā par to tik viegli, bet tāda dzīves uztvere – tas taču ir “life task”!**\n\n  \n\nNav cita ceļa, kā pieredzēt un iemīlēt to, kas sāp. Pieņemt nozīmē sākumā iemācīties ar to sadzīvot. Ja es piedzīvošu to, kas notiek manā prātā, ja es to pieņemšu un iemīlēšu, tās domas liks mani mierā. Bet ja gribēsim nolikt malā, palikt zem smaga akmens, aizmirst, izvairīties – tas nelīdzēs. Tikai piedzīvojot, pieņemot un iemīlot. Un tas process ir bezgalīgs. \n\n  \n\n**Pirms nācu pie Tevis, kāda no manām sekotājām jautāja, vai Bairones metode var palīdzēt atbrīvoties no jebkuras fobijas?**\n\n  \n\nJā, ja cilvēks ir gatavs piedzīvot šo fobiju tik ilgi, kamēr to iemīl. Iemīlēt fobiju var tikai ejot cauri fobijai. Nevis lasot par fobiju, domājot par fobiju, zīmējot fobiju, skatoties uz to no attāluma, piedzīvojot to filmā vai redzot kādas citiem cilvēkiem ir fobijas. Nekas no tā nelīdzēs. \n\n  \n\nAtceros reizi, kad ar vīru šī gada janvārī bijām Izraēlā. Mēs esam kanjonu cienītāji, un viņš man saka: “Es gribu iet atpakaļ pa augšu.” Augstums pamatīgs, es saprotu, ka to nevaru. Man ir bail. It kā mala ir pietiekami plata, bet vienalga lejā ir krauja. Apsēdos un sev jautāju, kam es šobrīd ticu. Tajā mirklī ticēju domai, ka es nomiršu, ka iekritīšu, ka man būs gals. Apsēdos un, izmantojot metodes četrus jautājumus, satiku savas bailes. Procesa laikā, sapratu, ka man jādomā tikai par nākamo soli. \n\n> Gāju pāri kanjonam, turējos pie tūristiem izveidotajiem rokturīšiem un teicu sev: “Es domāšu tikai par nākamo soli.” Pēc brīža pacēlu acis un ieraudzīju, ka tālāk kaut kādi trakie studenti stāv uz kraujas malas un imitē, ka viņi tūlīt leks lejā. “Es domāšu tikai par nākamo soli, es domāšu tikai par nākamo soli,” sev teicu. Un zini, kad biju pusē, es sāku to jau izbaudīt. Es jutu sevī spēku, ka arī varu aiziet un nostāties pie tās malas, kur studenti. \n\nPagāja daži mēneši, šo gadījumu biju pavisam aizmirsusi. Iegāju savā ar traukiem piekrāmētajā virtuvē, kad man mājinieki bija tikko aizgājuši dienas darbos. Ieraudzīju to “trauku kanjonu’’, ievelku elpu un teicu: “Es domāšu tikai par nākamo soli.” Ar to mirkli, es sāku izbaudīt savu mājas soli. Ja es iemīlu iešanu pa kanjonu, domājot tikai pa nākamo soli, es iemīlu savu kanjonu arī virtuvē. 90% no mūsu domām atkārtojas un mēs nekad nezinām, no kura ‘’kanjona’’ šīs pārliecības \"pārnesās\" uz virtuvi.\n\n  \n\n**Vai Tevi vairs nepiemeklē veģetatīvās distonijas lēkmes?**\n\n  \n\nNevaru teikt, ka esmu izārstējusies. Tā joprojām ir daļa no manis. Kādus piecus gadus šīs fobijas ir atkāpušās, tomēr kad mazi asniņi parādās, es zinu, ko darīt. Es šo trauksmi varu noķert. Parasti ar to arī pietiek, un nu jau sešus gadus līdz “īstai’’ lēkmei šie asniņi nav izauguši.\n\n  \n\n**Cik ilgi Tu spēj runāt par savu pieredzi, ikdienā esot ar bērnu, kam ir īpašās vajadzības? Kāda mamma šo man lūdza Tev pajautāt. Kā “iziet no skapja”, ja ir šāda pieredze?**\n\n  \n\nPar to var sākt runāt, kad esam brīvi, kad vairs nevajag aizstāvēties, pārliecināt citus, ka viss taču ir labi. \n\n> Sev atklāju, ka manī bija lielas bailes no tā, ka mani žēlos, mani nepieņems, mani izolēs, no manis baidīsies. Par savu bērnu ar īpašajām vajadzībām var atklāti sākt runāt, kad esam gatavi, ka no manis baidīsies, atstums, nepieņems. \n\nMums ir ļoti nomainījies draugu loks. Bet vai man vajag, lai ar mani draudzējas tie, kas no mums baidās? Ir daži, kas man godīgi atklāj, kā jūtas, kad Anna sāk kliegt. “Man ir bail, es nezinu, ko darīt,” man saka. Un tad mēs par to parunājam. Ko šādā situācijā šis cilvēks var darīt? Un zini, jo vairāk es šo trenēju, jo mazāk Anna kliedz. Jo Anna kliedz tikai viena iemesla dēļ – kad viņa redz, ka mamma reaģē ar satraukumu, kad mamma nav brīva, kad mamma baidās.\n\n  \n\nMan ir daži klienti, kuriem ir bērni ar īpašajām vajadzībām. “Kas ir pats trakākais, kas var notikt,” reizēm viņiem jautāju. “Bērns kliegs, kausies, gadīsies kāda šmuce,” man stāsta. Tad mēs skatāmies dziļāk, ko tas šim cilvēkam patiesībā nozīmē. “Ka būšu slikta mamma, ka netieku galā, ka neprotu savu bērnu audzināt.” Un tad mēs skatāmies, vai tā tiešām ir taisnība. Nu, nav! Taču ar prātu to saprast nepietiek, tas ir jāpiedzīvo. \n\n  \n\n**Vai Tu jūti, ka sabiedrība nepieņem cilvēkus ar īpašajām vajadzībām?**\n\n  \n\nEsmu par to domājusi. Bet ja mēs godīgi sev pajautājam - vai es pieņemu to sabiedrību, kas nepieņem? Es jau arī viņu nepieņemu! Es daru to pašu, ko viņi! _(Smejas.)_ Man neder sabiedrība, jo mans bērns neder sabiedrībai. Bet vai sabiedrība nepieņem, vai vienkārši nezina, ko ar to darīt, varbūt sabiedrība baidās? Vai es esmu gatava, ka manā klasē mācīsies bērns ar īpašām vajadzībām un klopēs manu Robi katru dienu? Es tam absolūti neesmu gatava. Sabiedrība nepieņem, nē, es arī nepieņemtu, bet esmu tikai par ideju - integrēt mūsu bērnus sabiedrībā. Sapratne, ka arī es uzvedos līdzīgi, man ļauj runāt ar citiem no līdzvērtīgas pozīcijas. Un tad mēs viens otru saprotam daudz labāk. Tomēr es nemetīšos pusē, kas saka: “Nē, nē, īpašajiem bērniem uz ielām jābūt nav vispār.” \n\n  \n\n**Kā šogad plānojat svinēt Ziemassvētkus?**\n\n  \n\nŠogad mums pirmo gadu būs pašu gatavotas dāvanas. Mums _Zoomā_ bija izloze, ko mans krustdēls noorganizēja. Es nezinu, kā būs ar kopā būšanu. Pienāks tā nedēļa, un tad arī izlemsim. Es domāšu tikai par nākamo soli. _(Silti smaida.)_\n\n  \n\n_***_\n\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Praktiskā gatavošanās](https://www.izaugtmilestiba.lv/blog/categories/gatavosanas)\n  * [Sajūtas un emocijas](https://www.izaugtmilestiba.lv/blog/categories/emocijas)",
    "category": "gaidibas",
    "categoryName": "Gaidības",
    "readTime": "15 min",
    "author": "Laura Bērziņa",
    "date": "2020-12-03",
    "published": true
  },
  {
    "title": "izlutinatie",
    "excerpt": "Source: https://www.izaugtmilestiba.lv/post/izlutinatie",
    "content": "# izlutinatie\n\n---\n\n# Uz rokām neizšūpotā paaudze\n\n  * Izaugt Mīlestībā\n  * Aug 5, 2019\n  * 2 min read\n\n**Tā nu ir noticis, ka tagad man nākas dzirdēt ļoti daudz padomu no vecākās paaudzes cilvēkiem par to, kā jāaudzina bērns. Un ja vēl par “diļļu ūdeni” (fenheļa tēju) var vienkārši aizmirst, tad pamācības “nešūpo”, “nepieradini pie rokām”, “noliec gultā un paej malā”, vedina domāt par to, cik traki bija mums – zīdainīšiem. Mums – tiem, kam tagad 30.**\n\n  \n\n> Šis raksts nav sēras pēc pazaudētā vai pārmetums mūsu vecākiem par to, ka par maz ko iedeva. Tāpēc, ka viņi iedeva, ko varēja – ko neiedeva, to arī nevarēja iedot. \n\nBet tikai tad, kad pati kļuvu par mammu, es sapratu, ka visi šie “ne\" bērbībā pēc tam – pieaugušo dzīvē noteikti kaut kur “izlīdīs”. Pavisam nejauši, un, kā likums, gluži nevietā.   \n\nKas tad sanāk: tie esam mēs, kurus “nešūpoja” un “nepieradināja pie rokām”? Kurus nolika bērnu gultiņas vēsajos palagos, lai aizmiegam patstāvīgi, nevis jau no dzimšanas būtu pieglaudušies siltajam mātes ķermenim. Jau no neapzinātā jaundzimušo perioda “ieaudzinot” prasmi būt patstāvīgiem un “tikt ar visu galā pašiem”? Tātad tie nav kaut kādi abstrakti padomi, kurus mums pasniedz kā patiesību, bet uz reāliem bērniem pārbaudītas metodes. Un šie bērni nav kaut kādi abstrakti bērni, sfēriski koka zirdziņi vakumā, tie esam mēs!\n\n  \n\nPatstāvīgi jau kopš bērnības, “kaut kā izauguši un viss normāli”. Pārāk maz mīlētie? Nē! Taču uz rokām neizšūpotie, pārāk maz pabijušie tēta rokās, pārāk maz mātes sirdspukstus dzirdējušie. Varbūt te nu arī ir tas galvenais iemesls tam, ka mana paaudze ir tik ļoti izsalkusi pēc apskāvieniem? \n\n  \n\nVēlāk, kad bijām labi un ērti mīluļi bērnudārzā, labākie skolā, iestājušies budžeta grupā, mums glaudīja galvas. Bet tad, kad mums bija vajadzīga šī beznosacījumu mīlestība, kā gan mēs varējām saprast, ko mēs mīlam? Varbūt tieši no šejienes nāk tik lielais sociālo intravertu skaits – lūdzu, neaiztieciet mani; vai tad obbligāti vajadzīgs apskauties? Pats muļķīgākais ir tas, ka mēs paši to ļoti vēlamies – lai mūs apskautu, lai maigi noglāstītu un atļautu uz pleca paraudāt, un iemidzinātu rokās. Mēs meklējam pavisam parastu taktilo labestību, pēc tās mēs skumstam. \n\n> Tā tikai šķiet, ka visur kliedz: sekss, sekss, sekss, taču patiesībā kliedz: “apskaujiet mani, lūdzu!”, netēlojat, ka manis nav.\n\nTāpēc tagad ar dēla palīdzību es izšūpoju pati sevi. Un vīru. Un savus vecākus. Un to stipro meiteni, kura tik ļoti alkst mīlestības siltuma, taču pati sev uzcēlusi tādas barjeras un aizsardzības mūrus, caur kuriem pie viņas neizlauzties. Un to puisi, kurš nekad neatļaujas raudāt, kurš “visu pats”, tāds auksts, tāds neatkarīgs, bet tikko aizskarsi šo “sirds avotiņu” – vairs nevarēs rimties.\n\n> Un es skatos joprojām kosmiskajās (kā visiem zīdainīšiem) sava mazuļa acīs, un kā mantru atkārtoju: “Lai kas arī nenotiktu, es ļoti vēlos, lai tu zinātu: tu esi mīlēts”.\n\nEs ļoti vēlos, lai šie vārdi nogultos viņa zemapziņā, lai šī zināšana kļūtu par viņa ādu. Es par to rakstu viņam vēstulēs “nākotnei”, lai tad, kad viņš izaugs un viņam būs 30 gadi, pieņemšanā pie psihoanalītiķa nebūtu par ko runāt. Ja nu vienīgi: ziniet, dakter, es uzticos šai dzīvei. Nezinu, kāpēc, bet uzticos jau no dzimšanas līdz pat šodienai, un pieņemu to kā Dieva dāvanu. Un sevi tajā kā brīnumu.\n\n  \n\nJums, dakter, ir nogurušas acis. Jūs apskaut? ******* Es ļoti vēlos būt pēdējā, uz rokām neizšūpotā savā dzimtā.\n\n  \n\nAutors: Olga Primačenko Avots: [http://gnezdo.by](http://gnezdo.by/?fbclid=IwAR1b8OFzF8GYrEGZ6sp8xtGEeClDK14pqeovfK2GmFLrUag4LgYWa1Kc28M) Tulkoja: [Ginta Filia Solis](https://www.facebook.com/ginta.filia.solis?__tn__=K-R&eid=ARC6SuYxyUNZG0qxg8n0sIUodpBs4q-3rMTUxOYd_yYMY854ovGyb4IW6WzTTocvqs6WR2xTq06Jb00Z&fref=mentions&__xts__%5B0%5D=68.ARCDKAEeR5-mZeLjnaAhwBDjIN30XLYEyJlcD3pjO99TSkgeRePf3f_I735C6MfAmIFdJkiwVjrI9czSx-skQntajv1-fuPKeEmzykOoPnf0yvx_n4JP1b1b5Ey7pkpdIsohHUIZDGWeGP2somonYC2ftnxUYuZt-cTp7SEx0cP6l_Edw2sHQcWEUKXhWIylGkH37OKfTFzHJVA0yiBxh_QDyXqUk5pWZZ3ajYJrPgj5pd5FdbVJyJ2J0Uu16OgHO_gznJFI0D8p8bsPybDpWHk20DJR9kNq_UuzBZH_4smg8Cb6osT44uAXXGtHIdo-l5zxlbqGAdVRBU_Ycjf7DnZ2vB7o) ❤️\n\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)",
    "category": "dzives-gads",
    "categoryName": "Dzīves gads",
    "readTime": "2 min",
    "author": "Laura Bērziņa",
    "date": "2019-08-05",
    "published": true
  },
  {
    "title": "jaundzimusais",
    "excerpt": "Source: https://www.izaugtmilestiba.lv/post/jaundzimusais",
    "content": "# jaundzimusais\n\n---\n\n# Jauno vecāku ikdienas organizēšana #paliecmājās laikā\n\n  * Izaugt Mīlestībā\n  * Mar 31, 2020\n  * 3 min read\n\n**Kā, neradot papildu emocionālo spriedzi, parūpēties gan par savu fizisko, gan emocionālo veselību pēc bērniņa piedzimšanas brīdī, kad visiem nepieciešams ievērot sociālās distancēšanās pasākumus? Stāsta biedrības “Tēvi” vadītāja un PEP mamma Elīna Kļaviņa.**\n\n  \n\n**Rūpējies par savu labsajūtu un drošu vidi sev un mazulim**\n\nLai arī savu ikdienu lielākoties pavadām mājās, neaizmirstiet parūpēties par savu labsajūtu un radiet drošu vidi gan sev, gan mazulim, pasargājot no iespējamiem vīrusa draudiem. Bieži vēdiniet telpas un mazgājiet rokas. Piekodiniet to īpaši ievērot pārējiem ģimenes locekļiem, un dzeriet daudz ūdens, kā arī nodrošiniet sevi ar pilnvērtīgām maltītēm. Kad esat mājās ar zīdainīti, tad var neatlikt laika gatavot ēdienu, tādēļ vienojieties, lai to sagādā partneris, tuvinieki un draugi.\n\nJa dzīvojat ārpus pilsētas, tad izmantojiet laiku nesteidzīgām pastaigām, savukārt, ja ikdiena paiet pilsētā, tad izvērtējiet, vai ir droši doties ārpus mājas pastaigās. Tā vietā varat dzīvoklī atvērt logus, saģērbties mazliet siltāk, iesiet mazuli slingā vai ergosomā, ieslēgt mūziku, kas jūs iepriecina, un dejot tās ritmā. Galvenais ir kustēties!\n\nJaunie vecāki, neaizmirstiet par miegu – guliet, kad guļ jūsu zīdainītis. Ja neizdodas pa dienu aizmigt, tad pēc iespējas vairāk guliet “ar atvērtām acīm”, esiet gultā un lasiet grāmatas, vērojiet mazulīti, atpūtieties. Īpaši svarīgi tas ir māmiņām, jo, lai arī ikdienā nav nepieciešams daudz fiziski strādāt, ķermenis tērē enerģiju gan piena ražošanai, gan rehabilitācijai pēc dzemdībām. \n\nTurpiniet uzturēt kontaktu ar bērna ārstu – ja iespējams, sazinieties tiešsaitē. Un galvenais, rūpējieties arī par savu veselību - ja jūtat nomāktību vai nogurumu, nekautrējieties konsultēties ar ārstu.\n\n**Dalieties ar savām sajūtām**\n\nLaiks pēc bērniņa piedzimšanas jau tā ir pārdzīvojumu pilns arī bez tādas īpašas piesardzības, kāda jāievēro šobrīd. Ķermeņa pārmaiņas, hormonālās svārstības, zīdīšanas apgūšana un mēģinājumi saprast, ko mazulītis vēlas, ir liels darbs un emocionāla slodze.\n\n> Svarīgi, lai jaunie vecāki izmantotu visas atbalsta iespējas – izmantojiet iespējas pārrunāt savas sajūtas ar kādu uzticamu cilvēku, kurš uzklausīs, nenosodīs un pieņems to, kam ejat cauri. \n\nPiesakiet tiešsaistes konsultāciju psihologam vai izmantojiet PEP mammu atbalstu. PEP mammas ir emocionāla atbalsta personas vecākiem ar bērniem līdz trīs gadu vecumam. Viņas ir zinošas gan par bērna attīstību, gan zīdīšanu, gan par to, kā stiprināt vecāku saikni ar mazulīti. Ārkārtējās situācijas laikā vairākas PEP mammas sniedz atbalstu līdz 30 minūtēm bez maksas ([www.pep.lv](http://www.pep.lv/)) . Gadījumos, kad jūtat īpaši lielas bailes par sevi, mazulīti, pasauli, noteikti izmantojiet krīzes diennakts tālruni (67222922 vai 27722292), ko nodrošina krīzes centrs “Skalbes”. Galvenais ar savām drūmajām domām nepalieciet vienatnē!\n\n**Liels atbalsta plecs - partneris**\n\n  \n\nBērna piedzimšana nav tikai pārmaiņas sievietes dzīvē. Bērna piedzimšana ir pārmaiņas ģimenes sistēmā. \n\n> Bērns piedzimst arī vīrietim, tādēļ jārēķinās, ka arī viņi šajā laikā ir daudz jūtīgāki un var piedzīvot dažādas sajūtas, kuras līdz šim bijušas svešas. \n\nŠobrīd pārmaiņas skārušas ne tikai ģimeni, bet arī pilsētu, valsti un visu pasauli. Tas nozīmē nedrošību vairākos līmeņos. Šādā situācijā veselīgāk rīkosies tie, kas atklāti sarunāsies un atklās savas bažas un bailes viens otram. Noteikti nevajag aizmirst sekot līdzi tam, lai partnere ir regulāri paēdusi un padzērusies, kā arī veltījusi laiku miegam un atpūtai. Ja jūtaties apmulsuši, noteikti meklējiet atbalstu, konsultējoties gan ar saviem draugiem un radiniekiem, gan profesionāļiem, vislabāk, protams, šobrīd izmantojot tiešsaistes iespējas.\n\nNoteikti ar savu partneri pārrunājiet ikdienas pienākumu veikšanu. Ja atstāsiet to pašplūsmā, tad ar laiku kādam no jums var sanākt pārņemt vairāk mājas pienākumu, nekā var pacelt. Var izveidot sarakstu ar ikdienas pienākumiem mājās (trauku mazgāšana, suņa staidzināšana, grīdu uzkopšana, bērna zīdīšana, autiņu mainīšana, zīdaiņa rīta apkope, ēst gatavošana, logu mazgāšana utt.) un pārrunāt, ko un kurš darīs. Ikdienu ļoti atvieglo arī skaidra dienas režīma izveidošana, bet jārēķinās, ka režīma stingra ievērošana var nebūt savienojama ar zīdaiņa aprūpi, jo līdz vismaz divu mēnešu vecumam mazulītis var nepakļauties nekādam režīmam.\n\n  \n\n***\n\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)",
    "category": "dzives-gads",
    "categoryName": "Dzīves gads",
    "readTime": "3 min",
    "author": "Laura Bērziņa",
    "date": "2020-03-31",
    "published": true
  },
  {
    "title": "just-do-it",
    "excerpt": "Source: https://www.izaugtmilestiba.lv/post/just-do-it",
    "content": "# just-do-it\n\n---\n\n# Kāpēc “Just do it” taktika bieži nestrādā?\n\n  * Izaugt Mīlestībā\n  * Jan 12, 2022\n  * 4 min read\n\n**Biju pārsteigta uzzināt, ka 92% no cilvēkiem, kas Jaunajā gadā apņemas ko mainīt, piedzīvo fiasko. Dažādi pētījumi pat norāda vidējo datumu, kad tieši viss atkal ir pa vecam – 13. janvārī! Ja šiem datiem var ticēt, tad ļoti liela daļa no tiem, kas šogad uzsākuši ko jaunu, tuvākajās dienās padosies. Iespējams, ka iemesls ir virzīšanās uz mērķi ar “Just do it!” karogu pār plecu.**\n\n  \n\n**Uz priekšu, bet maziem solīšiem**\n\n  \n\nJa gribam savā dzīvē pārmaiņas uz palikšanu, jāsāk pakāpeniski un ar kaut ko ļoti mazu, kas ved uz šo mērķi. Piemēram, ja vēlamies mosties agrāk, liekam modinātāju 15 minūtes, ne stundu ātrāk kā ierasts. Jāsper solītis, kas neprasa piepūli, izmaiņām jābūt tik viegli īstenojamām, ka tās sākumā pat nemanām. Kad izveidojies ieradums, liekam klāt nākamo solīti – tad modinātāju varam uzstādīt vēl 15 minūtes agrāk. “Tiem sākumā jābūt mikrorisinājumiem, maratonu nedrīkst pārvērst sprintā,” skaidro kognitīvi biheiviorālās terapijas speciāliste Agnese Orupe.\n\n  \n\nTas, vai jaunās pārmaiņas kļūs par ieradumu, atkarīgs no vairākiem apstākļiem. Ne vienmēr pietiks ar to, ka atkārtojam kādu darbību 21 dienu. “Kad veidojam jaunu ieradumu, mūsu smadzenēs veidojas jauni neironu ceļi jeb sinapšu pārejas. Jo biežāk ko darām, jo spēcīgāk šie savienojumi nostiprinās. Ieradums neveidojas, ja to neatkārto regulāri, un jo vienkāršāks jaunais ieradums, jo ātrāk tas tiks realizēts,” stāsta Agnese Orupe. Viņa šo skaidro, minot kādu piemēru par atslēgām. “Ja vēlamies izvairīties no atslēgu regulāras pazaudēšanas, tad varam izlemt atslēgas pēc pārnākšanas mājās regulāri novietot uz plauktiņa mazā groziņā vai trauciņā. Ieraugām trauciņu – atceramies, ka tur jāliek atslēgas. Šādu ieradumu noteikti būs daudz vieglāk īstenot, kā, piemēram, 20 minūšu vingrošanu katru dienu.”\n\n  \n\n**Pretestība būs. Ar to rēķinies**\n\n  \n\nVajadzība piepūlēties gaida visus jebkuru pārmaiņu gadījumā, jo smadzenēs jāveido jauni neironu ceļi. Jā, kādam būs vieglāk kaut ko savā ikdienā pielikt klāt, citam – paņemt nost. Tāpat labāk veiksies tiem, kas darīs to, kas iepriecina, - proti, ja tev ļoti patīk skriet, tad apņemties katru rītu noskriet 10, nevis 5 kilometrus, būs vieglāk. Tomēr psiholoģiskās pretestības, iekšējās pretrunas, sevi sabotējošās domas un ārējā sistēma (arī vistuvākie cilvēki) tavas pārmaiņas var negribēt. Tie, kam pašvērtējums būs augstāks, spēs vieglāk tikt pāri šīm psiholoģiskajām pretestībām. “Kā reiz teica mūsu draudzene Kristīne Virsnīte, pašvērtējums ir kā nauda – ja tev tā ir, lietas nāk ar mazāku pretestību,” smaida Agnese Orupe. “Jo adekvāts pašvērtējums būtībā ir ticība sev un saviem spēkiem, kas palīdz izvairīties no paškritikas, ļauj pret sevi būt līdzcietīgam un iejūtīgam, kā pret labāko draugu, ko mēs atbalstam un iedrošinām.”\n\n  \n\n“Tieši tāpēc laikā, kad veidojam jauno apņemšanos sarakstu, ir ļoti svarīgi apdomāt un uz lapas sarakstīt iespējamās grūtības un risinājumus, ko šķēršļu gadījumos liksim lietā, lai tiktu tālāk,” norāda Agnese Orupe.\n\n  \n\n**Motivācija, kas nemotivē**\n\n  \n\nĪpaši izteikti dažādus psiholoģiskos procesus, kas protestēs pret pārmaiņām, mēs jutīsim, ja uz apņemšanos iesim tikai ar gribasspēka palīdzību vien. Šajā gadījumā pret sevi būsim daudz kritiskāki, nežēlīgāki, ja mums kaut kas neizdosies. Tieši tāpēc “Just do it” taktika spēkus un motivāciju biežāk atņems, kā dos, jo papildus mērķim būs vēl jātiek galā ar negatīvajām izjūtām un domām par sevi ceļā uz mērķi.\n\n  \n\n“Var šķist, ka ir cilvēki, kas ļoti labi sevi spēj paši motivēt un brīdī, kad ko apņemas, daudz nedomājot, vienkārši dara. Mums katram ir kāda joma, kurā “just do it” metodi īstenot būs viegli, tomēr jauni ieradumi prasa piepūli visiem, un nav tādu cilvēku, kas pilnīgi visās jomās būtu ļoti motivēti pārmaiņām,” stāsta Agnese Orupe. “Ikvienam ir savas stiprās un ne tik spēcīgās puses, tāpēc viss, kas būvēts tikai uz gribasspēka pamata, ļoti, ļoti iespējams, cietīs neveiksmi.” \n\n> Griba ir kā muskulis, tā nogurst. Ilgstoši skrienot, spēki ir jādala, jādomā, kā atjaunoties, kā sevi atbalstīt un regulāri jātrenējas. Mums nav tādu enerģijas rezervju, lai ilgstoši tērētu tikai gribas “muskuli” un sasniegtu savu mērķi. Var jau būt, ka tas ir iespējams, tomēr šāda pieeja pret sevi ir ļoti skarba. \n\n  \n\n**Baudi procesu!**\n\n  \n\nAgnese Orupe stāsta, ka mēs savu ikdienu metaforiski varam sadalīt trīs sistēmās. \n\n  * Pirmā ir draudu sistēma, kad dzīvojam, jūtot apdraudējumu mūsu iekšējai vai ārējai pasaulei (labklājībai). Mūsu resursi fokusējas, lai šos draudus novērstu. Šī sajūta var būt gan objektīva, gan subjektīva.\n\n  * Otrā ir draiva sistēma, kad dzīvojam, visu laiku esot ceļā uz kādu mērķi, sasniegumiem.\n\n  * Trešā ir mierināšanas jeb atslābuma sistēma. \n\nPirmā un otrā sistēma savā ziņā ir ļoti līdzīgas, jo paredz, ka visu laiku būsim uzbudinātā stāvoklī. Tomēr otrā sistēma ir būšana tādā nepiesātināmā, nepiebarojamā stāvoklī - tiklīdz sasniedzam mērķi, uzreiz rodas jauns mērķis. Draiva sistēma balstās uz rezultātu. Dzīvojam ar “ja” - “tad” apziņu, un šādi jau sākumā nolemjam sevi neveiksmei. Slavas, laimes un prieka mirklis ir vien 15 sekundes un tad - atkal jauns mērķis.\n\n  \n\n> “Laime būtu jārod procesā, ne rezultātā. Tas nenozīmē, ka nav jāpriecājas un jāsvin rezultāti, bet ceļš parasti būs stipri ilgāks. Ja nebaudīsim procesu, sevi pakļausim vien dažiem laimes mirkļiem gadā,” smaida Agnese Orupe. \n\nJa virzīšanās uz mērķi ilgstoši tērē vairāk tavu resursu, kā dod pretī, ja nespējam baudīt mērķa sasniegšanas procesu, tad pārskati savu mērķi. Kāpēc to vēlies? Kas mainīsies, kad to sasniegsi? Un varbūt.. tas nemaz nav tavs (!) mērķis?\n\n  \n\n**Izmēģini!**\n\nPaņem papīra lapu un uzzīmē apli. Sadali to trīs daļās - draudu, draiva un atslābuma daļās.\n\nCik liela daļa ir katrai sistēmai - kā to izjūti šobrīd savā dzīvē? \n\nKo Tu tur redzi? Kas Tev ir nepieciešams, lai šīs “pīrāga daļas” līdzsvarotu?\n\n  \n\n***\n\n_Mūsu sarunu ar AGNESI ORUPI skaties_[ __ŠEIT__](https://www.instagram.com/izaugtmilestiba/tv/CYgVCUjIyv3/?utm_medium=copy_link)\n\n  * [Skaistums un sports](https://www.izaugtmilestiba.lv/blog/categories/labsajuta)\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Iedvesma un idejas](https://www.izaugtmilestiba.lv/blog/categories/iedvesma)",
    "category": "gaidibas",
    "categoryName": "Gaidības",
    "readTime": "4 min",
    "author": "Laura Bērziņa",
    "date": "2022-01-12",
    "published": true
  },
  {
    "title": "kaspars_breidaks",
    "excerpt": "Source: https://www.izaugtmilestiba.lv/post/kaspars_breidaks",
    "content": "# kaspars_breidaks\n\n---\n\n# Tētim nav jābūt ideālam\n\n  * Izaugt Mīlestībā\n  * Jul 1, 2020\n  * 11 min read\n\nUpdated: Jul 3, 2020\n\n**Šī saruna ar radio SWH rīta šova “Tik, tik, tik” vadītāju, improvizatoru KASPARU BREIDAKU un ārstu-psihoterapeitu ARTŪRU MIKSONU bija plānota (un teju jau gatava izrādīšanai) citādākā formātā, bet dzīve ienesa savas korekcijas. Tomēr pavisam nedot dienas gaismu šai saraunai es nespēju. Pilna dzīvu emociju, humora, viegluma un vērtīgu atziņu. Kad visi trijatā tikāmies (tik senajās) šī gada februāra beigās, man vēl nebija ne jausmas, ka Kaspars un Artūrs dzīvē ir labi draugi. Un varbūt tieši tāpēc šī saruna ir pilna arī ar tādu pamatīgu, siltu cilvēcīgumu.**\n\n  \n\n**Aicināju jūs abus uz sarunu par tēti bērniņa pirmā dzīves gada laikā. Kaspar, kā Tu jūties? Pastāsti, cik stundiņas pagājušajā naktī gulēji?**\n\n  \n\nKaspars: Kā reizi mazāk nekā ierasts. Piecos no rīta bija “saruna”, kuru sākumā ļāvām meitiņai izrunāt pašai, bet agri vai vēlu viņa gribēja iesaistīt arī mūs. Tad es mēģināju viņu atkal iežūžināt un viņa iemiga tieši 10 minūtes pirms mana modinātāja zvana. Jūtos es katru dienu šķiet mazliet citādāk, jo katru dienu kaut kas mainās. Un šobrīd mēs esam tajā fāzē, kad man mājās ir mīklas rullītis, viņa rullējas pa labi, rullējas pa kreisi. \n\n_(Piezīme: saruna noritēja, kad Kaspara meitiņai Amēlijai bija pieci mēneši.)_\n\n  \n\n**Ā! Es domāju, kam tev mīklas rullis!****_(Smejos.)_**\n\nK: Jā, kam gan! Tad nu spēj tikai ķert ciet. Līdz ar to ir sācies jauns, aizraujošs posms. \n\n  \n\n**Vai naktīs labi guļ?**\n\nK: Vispār jā, viņa mūs lutina. Retu reizi ir tādas naktis, kad sapnīši ne tādi vai mēs kaut ko nesaprotam, bet kopumā ļoti mierpilni.\n\n**Cik labi! Tā ir liela atslēga uz veselo saprātu bērna pirmajā dzīves gadā. Artūr, saki, ko šodien sabiedrība gaida no jaunā tēta?**\n\n  \n\nArtūrs: Diezgan daudz un reizē – maz. No viņa gaida, ka tētis atbalstīs savu partneri, palīdzēs bērniņam, uzreiz sapratīs, kas tētim ir jādara, ka tētis uzreiz superīgi iesaistīsies, ka uzreiz ar visu tiks galā, būs super atbalstošs, bet ne vienmēr tas tieši tā izdodas. Un, kad īsti neizdodas, būtu labi, ja pāris sadarbotos, komunicētu vienas ar otru par to, ko tētis nemāk, kas nesanāk. Mamma, kurai daudzas lietas sanāk instinktīvāk, var tētim parādīt, kā labāk, teiksim, mazuli turēt, ieaijāt, pabarot. \n\n> Ja tēti mēģina un viņiem kaut kas nesanāk, mammas bieži norūc: “Ai, ko tu tur, dod šurp!” Ja šādas situācijas atkārtojas bieži, tētis “aiziet\" tajā, ko prot vislabāk – nodrošināt ģimeni, piemēram, un bērna audzināšanā neisaistās. \n\n  \n\nFoto: Ģirts Raģelis\n\n**Kaspar, tu arī sajūti šādu spiedienu, ka tev jābūt emocionālam atbalstam, gādniekam, visādi uzklausošam, saprotošam..**\n\n  \n\nK: Jā, nu, redz, mums tas ir pirmdzimtais, mēs abi esam jaunā pasaulē iemesti, un man šķiet, ka tas svarīgākais ir pacietība. Jo tieši tā arī ir, ka mēs ar sieviņu viens uz otru skatāmies, kas kuram labāk sanāk, kas labāk padodas. Un es ticu, ka mums visiem nevajag darīt visu. \n\n> Ja bodijam ir vairāk pogu, nekā man gadu, tas nav vispār uz mani, es padodos! _(Smejas.)_\n\nEs varu \"izvest\" bērnu, mēģinot tās pogas saknipsēt, savukārt sieviņai tas sanāk divās minūtēs. Kādas citas lietas man varbūt izdodas ātrāk vai labāk. Uz nakti likt pamperu super droši un stabili, tā lai nekur nekas nenoplūst, - tas ir mans darbiņš. Ar skoču vēl pāreju pāri visam. _(Smejas.)_ Ir jāmēģina saglabāt prāta miers, ja kādu reizi nesanāk super gludi un forši, un otru uzreiz nebakstīt. Jo kad otrs kaut ko dara ar bērnu, ļoti gribas mētāt visādus padomus. “Pamēģini šitā, paucini citādāk.” Bet nevajag! Bērnam tieši vajag šo dažādību. Lūk, ir viens bārdainis, ar kuru meitiņai vajag mazliet vairāk pacietības, bet ir rotaļīga balss, piemēram, un tad ir mamma, kas rūpēs un mīlestībā ietīs kā mākonītī. \n\n  \n\n**Ja agrāk bija tādi ciemi, lielas ģimenes, lielas saimes, kas kopā izaudzināja bērniņu, tad šodien bērna audzināšanas jautājums lielās līnijās ir uz diviem – mammu un tēti. Vai ar sieviņu domājāt, ka sākums ar bēbīti emocionāli var būt gana smags? Vai likāt kopā savu atbalsta komandu, - ja nu vajadzēs?**\n\n  \n\nK: Mums apkārt brāļiem un māsām jau bija bērni, tāpēc pirmie virziena rādītāji jau mums bija. Tāpat mēs gājām uz kursiem, četrām nodarbībām, kurās mūs mēģināja visam sagatavot. Tas ir forši, tu gūsti visamz kaut kādas aprises par lietām. Bet loģiski, ka liela daļa no tām, kad bērns ir uz rokām, aizmirstas. Es tos _hendling_ video skartījos 10 reizes, lai saprastu! Un ar lelli man tajā nodarbībā likās pilnīgi vienkārši. Pārmet pār plecu, viss notiek, atraugas plūst. _(Smejas.)_ Bet es piekrītu, ka agrāk tādās lielajās ģimenēs viens par otru vairāk parūpējās. Ja vīrs ar sievu sastrīdējās, tad vīrs varēja aiziet vismaz pie krustēva blakus istabā izlamāties. \n\n  \n\n**Lai gan visciešākā saikne bērna pirmajā dzīves gadā ar mazuli ir mammai, Artūr, pastāsti, par ko tētis tomēr atbild šajā laikā?**\n\n  \n\nA: Galvenā lieta ir tēta uzdevums mammu atslogot no bērna, jo mammas visbiežāk ir tās, kas ir kopā ar bērnu lielāko dienas daļu. Tāpat, kā jau Kaspars minēja, tētis bērnam dod citu perspektīvu, ka ar katru vecāku ir nedaudz citādi. Un vēl ļoti svarīgi – tētis ir kā tāds dusmu konteiners sievai. \n\n  \n\n_(Kaspars sāk smieties: “Nāc ču, dod šu!”)_\n\n> Mamma, ilgu laiku pavadot kopā ar bērnu, mēģina sevī pārstrādāt dažādas izjūtas, aktualizējas dažādas emocijas. Tas nenozīmē, ka vīrietis tiešām ir miskaste, kas “pelnījis” šādas emocijas, bet tētim tomēr būtu jāspēj uztvert, saprast, kas īsti aiz tām mammas sajūtām stāv patiesībā. Tā vīrietis rada jaunajai mammai drošību, iekš kuras mamma var turpināt savu audzināšanas darbu. \n\nUn te nejauksim – šis nav stāsts par uzdevumu nošķiršanu – es tev radu drošību, tu audzini bērnu. Nē, tā tas nav. Viens otram ar bērnu veidot kontaktu palīdz visu laiku. Jo tieši bērna pirmajā dzīves gada laikā tētim ar bērnu veidojas pirmais nozīmīgais kontakts. Tāpēc, ja tētim šķiet, ka pirmos gadus neiesaistīšos, bet tad uz trīs gadiem sākšu veidot ar bērnu attiecības, forši – bērns tēvu vispār nepazīs.\n\n  \n\n**Jā, ir daudz šādu stāstu - \"Ko es ar viņu kā bēbīti varu izdarīt, neko! Kad sāks spēlēt futbolu, tad es iesaistīšos!\"**\n\n  \n\nK: Pirms meitiņas piedzimšanas man daudzi džeki teica: “Oj, pirmais gads, divi gadi uz tevi neattiecas, viņš jau vēl neko nerunā.” Sajutos dīvaini – kā neattiecas? Komunikācija taču notiek vēl dažādos citos līmeņos. \n\n> Kad meitiņa 1,5 mēnešos man primo reizi pasmaidīja, sapratu, ka līdz tam tā arī domāju – jebkurš te var pienākt, paucināt un viss būs kārtībā. Liekam uz palodzes saulē pie tomātiem – augs! _(Smejas.)_\n\nTas smaids manām vīrieša smadzenēm iedeva signālu – ahā, tomēr laikam ir nozīme tam, kurš ko dara. \n\n  \n\n**Kāpēc mūsu vidū joprojām ir šī spēcīgā pārliecība, ka vīrietis nav gana svarīgs jau ar pašu pirmo bērna dzīves dienu, Artūr?**\n\n  \n\nA: Tas nāk no vīrieša izjūtas pašam pret sevi - pārliecības, ko viņš var sniegt, ko viņš var dot. Vai es pats jūtos vērtīgs savam bērnam šobrīd. Jo, ja šīs sajūtas nav, tad neviena darbība ar bērnu neliksies nozīmīga. Arī pampera aptīšana ar skoču. _(Smejas.)_\n\n> Ja vīrietis pats savu lomu redz kā ļoti praktisku, tad vīrietis darbosies caur šo, jo tikai tā jūtas noderīgs un vērtīgs. “Bumbu paspert, to es protu!” Bet tētis ir ļoti vērtīgs jau pirms tam. \n\nK: Un vēl tas ir saistīts ar pienu! Tas ir šausmīgi būtisks moments! Pirmajās nedēļās, ja tas ir pirmais bērns, kad vēl īsti neapzinies savu lomu kā vīrietis tajā brīdī, tad - kas var nomierināt, ja vairs nelīdz nekas? Mamma un piens! Un tur bieži džekiem aiziet fails – “ja nu kas, tad tas”. Jo tētim nav tādas superspējas, tētis savas superspējas atrod ar laiku. \n\n  \n\nUn vai es varu, Artūr, tevi papildināt par tām mammas emocijām? Es teiktu, ka vīrietis ir sievietei tāda pārstrādes iekārta. Jo mamma ikdienā ir ļoti atbildīga pat par bērniņa dzīvību, un tā atbildība bieži var pāriet dažādās emocijās, kuras tad nu kungam nākas pārstrādāt.\n\n  \n\nA: Jā, tas nenozīmē tikai uzņemt sevī “ā, es turu, turu visu, dod man vēl, aiziet!” , bet uztvert – par ko patiesībā tas ir, varbūt kaut kas mūsu starpā, varbūt sieviņai iedot atslodzi no bērniņa, varbūt vēl kāds cits atbalsts ir vajadzīgs. Saprast, uztvert, par ko tas ir! \n\n> Vīrietis sievietes emocijas bieži uztver kā tiešu uzbraucienu, pārmetumu vīrietim kā personai, tomēr reti tas tā tiešām ir. Ja tajā brīdī vīrietis aiziet pa gaisu: “Kā tu tā vari?”, tas bieži aiziet strīdā “par mums”. Lai gan visbiežāk tas nemaz, nemaz nav “par mums”.\n\nProtams, ir daudzi strīdi, kuri ir par pāri. Jo bērns ienāk čut, čut pa vidu, mainās attiecību dinamika. Ja attiecības līdz tam jau ir nerisinātas, tad tās sasvārstās ļoti. Bērniņš ienāk pa vidu visam – emocionālajai, ļoti svarīgi – arī intīmajai tuvībai. Un tad šī iztrūkstošā daļa abus sāk saasināt un dažādās piezīmēs tad nu tas nāk ārā. Ja par to nerunā, tad tas noteikti kaut kur izpaudīsies. Un visbiežāk – uz bērnu. Tas, ko tu teici par to lielo ģimeni vai ciemu, - tur būtu šī iespēja savu neapierinātību novadīt pie onkoļa, māsas, brāļiem, kā Kaspars minēja – izventilē, izsēj emocijas, tad tās visas nepāriet uz bērnu. \n\n> Šobrīd daudz praksē novēroju, ka viss milzīgais neapmierinājums paliek iekš šī trijstūrīša, bērns uz šīm sajūtām reaģē, kļūstot tramīgāks, sliktāk guļ.. Tad vecāki bieži domā – tas ir par bērnu, kaut kādas slimības izpaužas. Bet nē, visbiežāk tas ir par mammas un tēta attiecībām.\n\n**Artūr, pastāsti, kā tētim būt līdzās savai emocionālajai sieviņai? Jo vīrieti jaunās mammas hormonu palete pilnīgi noteikti var uzlaist Kosmosā.**\n\n  \n\nA: Viens aspekts ir vīrieša spēja izturēt spriedzi dzīvē kā tādu. Bet otrs un daudz nozīmīgāks – vai vīrietis spēj šīs svārstības izturēt, saprast, kāpēc tās tādas ir. Ja nespēj, viņš pie vienas, visticamāk, pozitīvās svārstības gribēs pieturēties, no otras – izvairīties. Sniega bumbas efekts, jo mukšana nekad neko nerisina. Tāpēc tik bieži bērna pirmā dzīves gada laikā pāri izšķiras – jo emocionālās svārstības ir milzīgas. Es mēdzu sarkastiski teikt: “Ja attiecības ir sliktas, tad ideja, ka bērns visu uzlabos, ir tiešām ģeniāla. Jo negulētas naktis, emocionālās svārstības un hormoni visu padara tiešām tikai labāku!” _(Smejas.)_\n\n  \n\n**Kaspar, tu minēji, ka gājāt ar sieviņu uz kursiem. Saki, vai jums stāstīja, ka var būt arī emocionāli sarežģīti. Nevis tāpēc, lai biedētu, bet tāpēc, lai nojauktu izlūziju, ka tas nekāds kūrorts var arī nebūt?**\n\nK: Jā, bet arī – viss jau atklājas procesā. Tās grūtības katram ir bijušas dažādas. Un vēl es piefiksēju, ka cilvēkiem ir īsi atmiņa. Džeks man saka: “Trijos mēnešos būs tā.” Mums pienāk meitiņai tie trīs mēneši, bet nav tā! Es ar viņu parunāju, un viņš saka: “Nu, jā, varbūt tas būs uz septiņiem!” Kā?! Es te sēžu pie pulksteņa un gaidu! _(Smejas.)_\n\n  \n\nKursos bija vēl dažādas nianses, kas lika aizdomāties – arī tas, ka jāsakārto savas attiecības ar partneri pirms bērniņa ienākšanas, bet, redz, kamēr tas viss reāli nenotiek manā pasaulē, es uz to visu raugos kā uz ceļazīmi. Bija daudzas lietas, par kurām teica, ka būs, un nepiepildījās. Tāpat bija gana daudzas, kas piepildījās. \n\n> Atceros Dzemdību namā trešajā dienā palātā ienāca māsiņa un teica: “Viss kārtībā, Breidaki, varat braukt mājās.” Mana pirmā doma – nē, mēs nekur nebrauksim! Man ļoti patīk pie sienas tā trauksmes poga – tiklīdz bēbis noraudās, nospied un māsiņa atskrien. Es nekur neesmu gatavs vēl braukt. Man bija miljons jautājumu! _(Smejas.)_\n\n**Man patīk kā Artūr, tu reiz man teici – bērna piedzimšanai nav ekvivalentu sajūtu pirms tam dzīvē.**\n\n  \n\nA: Tieši to iedomājos! Teorētiski jau kursi ir ļoti skaista lieta – sagatavo tevi it kā dzīvei. Varam teorētiski iemācīties, kā tas būs – veidot attiecības, bet nav jau iemaņu! Un arī tad, ja ir auklēti brāļu vai māsu bērni pirms tam, tā nav bijusi 100% atbildība. Mani bieži kaitina cilvēki, kas saka: “Mēs gatavojamies bērniņam, paņēmām sunīti.” Malači! _(Smejas.)_\n\n  \n\nK: Tiešām, paņemat telpaugu! Būtu vēl vienkāršāk! _(Smejas.)_\n\n  \n\nArtūrs: Sunīti var atdot patvermei, bērnu gluži nevar. Bet cilvēkiem ir šis _maindsets_ , ka tas būs līdzīgi kā ar sunīti vai kaķīti. Ne tuvu!\n\n  \n\n**Kāpēc kursi jaunajiem vecākiem tomēr ir vērtīgi?**\n\n  \n\nA: Protams, ka tie ir vērtīgi! Lai kaut kādā ziņā kliedētu bažas mammai un tētim par gaidāmo – kāpēc man tas būs jādara, man nav iemaņu, man tas un šis nesanāks.. Saliekas pa plauktiņiem informācija, atnāk apziņa, ka tam, kas šķita nesvarīgs, tomēr ir nozīme. Otra vērtīgā lieta ir priekšstatu maiņa. Ja šķiet, ka bērniņš visu nakti gulēs, bet kuros uzzini, ka bērnam ir miega cikli, tad tu mazliet esi gatavs, ka būs miega-nomoda ritms kaut kāds. \n\n  \n\nIr arī situācijas, protams, kad mums ir uzburta šausmu aina galvā, jo kursu ir bijis tik daudz, ka radusies pārliecība – visi sliktākie scenāriji būs noteikti mūsējie. Un ja mazulis ikdienā ir miepilns – vecāki sāk domāt – kaut kas nav kārtībā, pārāk mierīgi guļ. Un tad vecākiem ir grūti noticēt, ka viņi ir sagatavojušies pietiekami. Ka viņiem viss sanāk.\n\n  \n\nK: Noteikti ir bijis kāds tētis, kas uz slimnīcu atbraucis ar ķiveri, jo nezina, ko sagaidīt.\n\n  \n\n> A: Ziniet, ir tāda klaiņojošā leģenda, ka reiz viens tētis ieradies Dzemdību namā izsmalcinātā uzvalkā. _(Smejas.)_ Iekšā viņu tādu neielaida, bet kad jautāja, uz kurieni saposies, teicis: “Man ir dēlam jāparāda priekšstats, kāds ir vīrietis.” _(Smejas.)_ Tētis, kas mazliet par nopietnu uztvēris šo priekšstata veidošanu.\n\n**Par Amēlijas gaidīšanas laiku. Kaspar, vai tu domāji par to, kāds tētis tu gribētu būt?**\n\n  \n\nK: Deviņu mēnešu laikā diezgan daudz ko sanāk izdomāt. Es domāju arī par to, bet labi sapratu, ka baigi tālu jau neaizmuksim no tā, kādi patiesībā esam. Un man bija svarīgi nepazaudēt to, kāds es esmu. Piemēram, šie stāsti,- kad man piedzims bērns, es vairs nebraukšu ar moci, piektdienas vakarā nedzeršu alu, runāšu ar bērnu četrās valodās.. Es apzinājos, ka esmu diezgan slinks, un sevi nevarēšu piespiest būt citāds. \n\n> Man bija svarīgi nesākt izlikties un nebūt tam, kas es neesmu. Un bērns nav muļķis. Viņš redz un jūt arī tās lietas, kuras paši nezinām, ka rādām.\n\nA: Man arī ir pacienti, kas ar bērna piedzimšanu nomainījuši savu domāšanu uz krasi citādu – tagad jādomā tikai par bērnu. Un, to darot, vīrietis ir atteicies no hobijiem, draugiem, visa kā. Un tad nonāk līdz atziņai, ka pats sāk biežāk slimot, jo savas dzīves jau vairs nav. Tā ir balansēšana, bet savu dzīvi nevar pazaudēt.\n\n  \n\nK: Un nevar savu dzīvi mākslīgi izķemmēt no visa, kas bērnam varētu būt kaitīgs. Tas nav ne fiziski, ne emocionāli iespējams. Manī ir tik pat daudz putnu un prusaku, cik jebkurā cilvēkā. Un lai kā es gribētu nodrošināt savam bērnam kolosālu dzīvi un iedot superīgāko starta paketi, nekas nebūs ideāli! Varbūt es skaļi nošķaudīšos un iedzīšu bērnam traumu! Un tad pēc 30 gadiem mans bērns ies pie Miksona un teiks: “Mans tēvs ir iedzinis manī bailes no negaidītiem notikumiem!” _(Smejas.)_\n\n  \n\nA: Nē, nu tā gan tas nenotiek. _(Smejas.)_\n\nFoto: Ģirts Raģelis\n\n**Varbūt gadījumos, kad vīrietis saka, - es nemainīšos pēc bērna piedzimšanas, - viņam tomēr ir mazliet bail no atņemtās brīvības. Kaspar, vai Tev tā bija?**\n\n  \n\nK: Mani daudzi tiešām biedēja: “Aizmirsti par laiku sev, aizmirsti par veselīgu miegu, vajadzēs nenormālu pacietību!” Bet šajos piecos mēnešos esmu kļuvis daudz strukturētāks, pret katru minūti ārpus mājas es izturos kā pret divām. Man ir vēl lielāka jauda! Bērns iedod vīrietim milzīgu spēku un pašapziņu! Es zināju, ka dzīve mainīsies, bet bailes no sevis pazaudēšanas manī nebija, nē.\n\n  \n\n**Par ko mēdz vīrieši baidīties šādās situācijās, Artūr?**\n\n  \n\nA: Tas ir stāsts par spēju pieņemt pārmaiņas. Kad Kaspars vēl nebija kļuvis par tēti, pusdienās satikties varējām daudz brīvāk. Mēs tagad joprojām varam satikties, bet tas notiek citādāk, un tas ir jāspēj pieņemt. Ir kopā pavadīts laiks, bet varbūt ar Amēliju ratos. Reizēm vīrietim draugi domā: “Bāc, nav tā kā agrāk!” Bet loģiski! Ja ar zobiem un nagiem pieturamies “es nemainīšos, viss būs kā iepriekš”, - kādu laiku tā var, bet vienā brīdī no tā sāks ciest attiecības ar visiem sev apkārt. \n\n> Bieži tās bažas ir uzburta fantāzija, kāda cita cilvēka pieredze, kas pats un tikai pats no savas dzīves atteicās, neko nemainīja, cieta un pacieta, un visiem tālāk stāstīja: “Tev arī būs jāatsakās!” Un ir ļoti daudzi tēti, kas meklē un atrod variantus, kā saglabāt daļu arī no savas vecās dzīves, saviem hobijiem. Tas ir svarīgi.\n\nK: Primāri ir jāieklausās savās un sievas sajūtās, mūsu pašu iekšējā kompasā. Un bērns arī daudz pasaka priekšā.\n\n  \n\n**Artūr, cik liela nozīme ir vīrieša tētim tajā, kāds viņš pats būs kā tētis? Kā paraugam, es domāju.**\n\n  \n\nA: Vistiešākā. Tas risks biežāk ir tad, ja piemērs nav bijis visai jauks. Ja jaunā tēta tētis, piemēram, nav bijis klātesošs un atbalstošs, tad šis jaunais vīrietis nolemj – es tāds nekad nebūšu. Un ideja “gribu būt citādāks tētis” ir ļoti laba, tomēr bieži, dzenoties pēc šī ideāla, jaunais tētis pārspīlē, zaudē kontaktu pats ar sevi. Lai visu nodrošinātu, ir ļoti daudz jāstrādā, jāgādā, jārūpējas, un finālā viņš sanāk tieši tik pat klāt neesošs kā viņa tētis reiz bērnībā.\n\n> Negribot būt tāds, jaunais tētis sanāk identiski tāds pats kā viņa tētis. Un tad šādiem vīriešiem, kas pie manis nāk, es saku: “Tu esi gana labs tāds, kāds esi! Tu jau esi visu nodrošinājis, tu jau esi virs vidusmēra tētiem.” \n\nUn kad tētis šo sajūt, viņš mainās, mainās attiecības ar bērnu, jo tētis beidzot ir kontaktā ar to, kāds viņš pats ir patiesībā. Nav jābūt ideālam tētim, ir jābūt pietiekami labam tētim. Tāpat kā mammai.\n\n  \n\nK: “Klausos un nevaru sagaidīt, Mikson, kad Tu būsi tētis.” _(Smejas.)_\n\n  \n\n**Tad mēs vēlreiz satiksimies un parunāsim.****_(Smejos.)_****Kaspar, kāds bija Tavs tētis?**\n\n  \n\nK: Ļoti izdarīgs, atbildīgs, ar zelta rokām. Un, protams, bija lietas, ko viņš mums iemācīja, kā darīt nevajag. Mammas un tēti bieži parāda abas šīs puses bērnam. Viņš man bija ļoti labs paraugs.\n\n**Nu, pasakiet, kur tētim pasmelties spēku, lai viņš varētu būt tas drošais un emocionāli stiprais savai sievietei ne vienkāršākajā laikā – pirmajā gadā pēc bērniņa piedzimšanas?**\n\n  \n\nK: Tas varbūt izklausīsies šausmīgi un drausmīgi, bet vislielākais, vislabākais, visspēcīgākais resurss esi tu pats. \n\n> Nevajag domāt, ka citi cilvēki būs tavas tabletes, tavas zāles, tavs glābiņš. Ir jāatrod sevī visas atbildes, spēks un motivācija, un tikai tad tā manta, ko kopā uzturat un veidojat, būs tīra. \n\nJo jebkuras lietas no malas nāk ar savu “citādo”, kas agri vai vēlu sāks disonēt pašam ar savu iekšējo pasauli. Un tad nesaprotam, kas ir kas. Neapzināmies savu potenciālu.\n\n  \n\n**Nu, tik skaisti teikts! Un it nemaz ne šausmīgi, ne drausmīgi. Traki būtu, ja Tu būtu atbildējis – konjaks.****_(Smejamies.)_**\n\n  \n\n**_***_**\n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)",
    "category": "gaidibas",
    "categoryName": "Gaidības",
    "readTime": "11 min",
    "author": "Laura Bērziņa",
    "date": "2020-07-03",
    "published": true
  },
  {
    "title": "klava",
    "excerpt": "“Divi visgrūtākie stāvokļi Visumā ir apskaidrība un vieda, atturīga mīlestība pret bērnu. Apskaidroties pat ir vieglāk, nekā būt viedā, atturīgā mīlestībā pret bērnu un palīdzēt viņam izaugt par viedu...",
    "content": "# klava\n\n---\n\n# Bērns ir atbildība un iespējamība\n\n  * Izaugt Mīlestībā\n  * Oct 26, 2019\n  * 5 min read\n\nUpdated: Dec 17, 2019\n\n**Pavarasī, veidojot savu kā redaktorei pirmo žurnālgrāmatu**[** _\"Bērniņu gaidot\"_**](https://ekiosks.lv/gramata/ilustreta-rokasgramata-berninu-gaidot)**, uz sarunu tikos ar ārstu reanimatologu un domātāju Pēteri Kļavu. Dziļu, lielu sarunu. Dzejnieka Imanta Ziedoņa sirds draugu. Un nupat no viņa saņēmu akceptu, ka šīs tēzes, kas tolaik palika \"aiz kadra\", drīkstu publicēt \"Izaugt Mīlestībā\" lasītājiem.**\n\n  \n\n[](http://veselam.la.lv/peteris-klava-ja-tev-ir-berns-tev-ir-pedejais-bridis-sakt-attistities)\n\nFoto: http://veselam.la.lv/ \n\n“Divi visgrūtākie stāvokļi Visumā ir apskaidrība un vieda, atturīga mīlestība pret bērnu. Apskaidroties pat ir vieglāk, nekā būt viedā, atturīgā mīlestībā pret bērnu un palīdzēt viņam izaugt par viedu apskaidrotu mīlestības būtni. Apskaidrība un bērns ir pats grūtākais un pats absolūtākais moments eksistencē.”\n\n  \n\n“Šīs civilizācijas uzstādījumos bērns nav vērtība. Bērnu namos pasaulē ir 280 miljoni bērnu, vardarbība pret bērnu Apvienotajās nācijās vairs netiek uzskatīta kā kaut kādas šausmas. Visa ekonomika balstīta uz karu un spekulācijām, uz neirosistēmisku verdzību – vajag saukt lietas īstajā vārdā. Un šādā vidē piedzimst bērni. Sanāk tā, ka šādā civilizācijā inteliģents cilvēks palīdz bērnam pretdarboties šīs civilizācijas pamatbūtībai, šai agresivitātei, bet tas ir neiespējami.” \n\n  \n\n> “Tas nav rasisms, bet cilvēki ir vienlīdzīgi tikai likuma priekšā, ne pēc attīstības. Un lielākās problēmas sagādā tieši neattīstīti cilvēki, kas ne par ko neatbild. \n\nTie, kas dzīvot tādā “ir-ir, nav-nav” eksistencē, kā mušas pļavā. Un tādi cilvēki pasaulē ir simtiem miljonu un viņiem ir bērni, tai skaitā Latvijā tādi cilvēki ir.” \n\n  \n\n“Latvijā ir desmitiem tūkstoši, kuriem bērni mētājas pa ielām, šādiem vecākiem atņem tiesības uz vienu bērnu, bet uz citiem tiesības paliek. Tas ir tāpat, ja tu esi alkohola reibumā un brauc ar mašīnu, tev atņem tiesības tikai uz šo vienu mašīnu, bet ar citām tu vari braukt. Tik infantila ir likumdošana, tik demokrātiska! Jā, es neesmu par demokrātiju – es esmu par likumu diktatūru šajos jautājumos. Demokrātijas uzdevums ir nodrošināt šo likumu diktatūru pret vecākiem. Es ļoti ceru, ka nākotnē būs likums, kas neattīstītiem cilvēkiem neļaus radīt bērnus. Vienkārši sistēma nepieļaus. Domāju, ka tas ir pienākums civilizētajai Rietumu sabiedrībai šo jautājumu attīstīt. Tas ir atbildības jautājums.”\n\n  \n\n“Bija kāds Vācijas pētījums, kur šie pilsoņi uzskatīja, ka bērnu var radīt tikai tad, ja tev ir izglītība, kad esi nobriedis, atbildīgs, tev ir nauda, dzīves telpa, esat ar partneri saderīgi - tad var domāt par iespējas došanu bērnam, kas piedzims, - dzīvot, attīstīties un izaugt šajā ģimenē. Bet jo vairāk ir cilvēku, kas šādi domā, jo mazāk viņi vairojas. Protams, Eiropas apaļais gals, kam pieder visas korporācijas, saprot, ka vācieši pēc 40 gadiem vairs rūpnīcās nestrādās. \n\n> Tagad šis ir jauns veids, kā inteliģentie baltie cilvēki vairs nevairojas, jo viņi saprot, ka tā ir milzīga atbildība -uzdrīkstēties būt bērniem par vecākiem. \n\nUn tad Merkelei jāieved savā valstī strādnieki, ko viņa arī dara. Tas ir šīs sistēmas izmisums.” \n\n  \n\n“Tas ir mīts, ka attīstība ir saistīta ar tehnoloģijām. Tehnoloģijas apkalpo tikai egocentrisko prātu.\"\n\n  \n\n“Latvija nav kā Vācija vai Itālija, Francija, kas izaugusi šo viduslaiku un primitīvā kapitālisma vēsturisko periodu. Mēs no vienas šausmu sistēmas, kas ir komunistiskā boļševiku sistēma, iekritām visatļautības un brīvības sistēmā. Bet tā brīvība patiesībā taču ir inteliģence.”\n\n  \n\n“Mēs kādreiz ar Imantu Ziedoni un Ausmu Kantāni spriedām, ka diemžēl inteliģenti cilvēki neveido sabiedrību. Viņi vienmēr ir malā, jo viņi ir inteliģenti. Sabiedrību veido kaut kāds ļoti agresīvs, komplicēts vidusslānis, kas mēģina kaut ko strukturizēt, bet tie nav inteliģenti cilvēki. \n\n> Inteliģents cilvēks nealkst pēc varas un dominēšanas. \n\nViņš ir atturīgs.”\n\n  \n\n“Kapitālismā svarīgāka ir prece, nevis cilvēks. Tu esi vergs precei un tev ir sava lietojamības vērtība. Un tā saucas attīstība mūsu gadsimtā.”\n\n  \n\n“Iedomājies, kas būtu, ja visi zemes iedzīvotāji gribētu, lai saule spīdētu tā, kā viņi grib, lai zeme griestos tā, kā viņi grib. Ir vajadzīgi kaut kādi kanoni, eksistenciālie likumi. Katrs cilvēks ar savu demokrātiju, ar savu brīvību, savu profānismu gribēs mainīt šīs konstances, lai viņam ir ērti dzīvot. Bet tā jau tas nestrādā. Tāpēc ir pilsoniskais pienākums, un tā jau ir tava attieksme. Bet vistrakāk ir tad, kad tev nav attieksmes. Kad ir vienalga. \n\n> Demokrātija ir tad, kad tu esi atbildīgs par savu emocionālo, garīgo inteliģenci un profesionālo attīstību.”\n\n  \n\n“Reiz Barona centrā izeju un skatos - ir nokritis jauns cilvēks alkohola reibumā, pudele izkritusi, pārsistā galva asiņo. Cilvēki iet garām. Latvieši iet garām. Paskatās un saka – piedzēries. Man abas rokas aizņemtas, bet domāju, - es taču esmu ārsts, man kaut kas ir jādara. Tikmēr pieskrien trīs jaunieši, uzreiz stabilizē viņam žokli, klausās pulsu uz artērijām. Tā ļoti profesionāli. Pavisam jauni cilvēki, runā vācu valodā. Atkal vācieši atbraukuši uz savu koloniju un glābj vienu bomzi. Es biju tik aizkustināts. Saku paldies, prasu, kā jūs to visu protat. Izrādās viņi studē Rīgas Stradiņa universitātē par ārstiem. No Diseldorfas, Berlīnes, Frankfurtes.. Viņi nebija vienaldzīgi.”\n\n  \n\n“Japāņiem ir tāda grāmata ar nosaukumu “Trīs gados būs par vēlu”. Par bērnu audzināšanu un emocionālo inteliģenci. Ko mēs varam piedāvāt bērnam līdz trīs gadu vecumam? To katram vecākam būtu sev jāpajautā. Kāpēc vecāki maziem bērniem tik reti lasa pasakas? Un tā tiešām ir valsts traģēdija, strukturāla, politiska.. tā ir valsts sabrukšana nopietnā līmenī. Jo bērnam netiek ielikta ne vērtību, ne jēgas sistēma.”\n\n  \n\n“Kad sieviete paliek audzināt bērnu viena, tas ir noziegums pret kosmosu. Sievietes neaizsargātība. Kanādā vīrietim jāmaksā milzīgas naudas summas, un viņam jāpadomā, vai viņš vispār var atļauties šķirties. Latvijā sieviete un bērns ir ļoti neaizsargāti. Kaut kādi likumi ir, bet tie īsti nestrādā.”\n\n  \n\n> “Atzīt, ka tu neesi ideāls, ir absolūtais pirmsākums inteliģencei un veiksmei. Bet ir jābūt virzībai pēc pilnveidošanās.”\n\n  \n\n“Angļiem iecienīts ir tāds pastāstiņš – “Vai, cik skaists jums pie mājas mauriņš, kā jūs tādu dabūjāt?” “Mans vecvectētiņš kopa trīs reizes nedēļā, mans vectētiņš tāpat, arī mans tēvs un es joprojām kopju trīs reizes nedēļā...” \n\n  \n\n“Kad padomju laikos apkārt bija vienas vienīgas Krievu raķešu bāzes, vācu bērniem bija tik liela kārtības izjūta. Te pie vainas nav ne iekārtas, ne reliģijas aizliegums, ne boļševiki. Tas ir kaut kas vairāk. \n\n> Mēs vienmēr varam atrunāties, ziniet bija tādi laiki un tagad tāds laikmets. Laikmets ir tāds, kāds tas ir. Un mēs to savu iekšējo dzīvnieku leģitimizējam, aizsargājam ar kaut kādam instalācijām. Mēs esam \"aizņemti\" un attaisnojam to, kas ir mūsu pienākums.”\n\n  \n\n“Es bieži stāstu par kādu bagātu kundzi, miljardieri no Ziemeļamerikas, ko es pazīstu, ar ko esmu ticies Tibetas klosteros. Šo kundzi raksturo inteliģence un disciplīna. Tāpēc viņa arī ir miljardiere. Viņā ir milzīga vērtību sistēmas izpratne. Attieksme, disciplīna un darbs. Cilvēki jau grib viegli. Bet viegli nekas eksistencē nenotiek.”\n\n  \n\n“Pasaulē ir kongresi par indigo bērniem, kristāliskajiem bērniem. Par bērniem, kuriem ir ārprātīgas matemātiskās spējas, kas uzrāda neiedomājamus garīgus un intelektuālus potenciālus un empātiju - cik ļoti žēl viņiem ir dzīvnieciņu, piemēram. Mēs bieži mēģinām šādus bērnus piezemēt, padarīt tos ērtus, jo šī attīstība ietver sevī ļoti augstus kosmiskus principus, par kuriem nav pieņemts sabiedrībā runāt.” \n\n  \n\n“Pabarot, apģērbt un aizvest uz Kanārijām - nav attīstība - tā ir aprūpe. Tā ir profānās kultūras leģetimizācija. Skaidrs, ka labāk, lai bērns aizbrauc uz Kanārijām, nekā mētājas ar piedzērušos māti pa Rīgas ielām. Par to nav šaubu. Tieši tiem vecākiem, kuriem viss kārtībā, \n\n> jāsaprot, ka tāpat, kā bērnu samīlēt un paglāstīt ir ļoti svarīgi, tik pat svarīgi ir bērnā ieaudzināt mīlestību, līdzjūtību pret dzīvo, pret eksistenci, toleranci un filozofiju. \n\nUn tas ir jādara bērnībā. Ir jārunā ar bērnu arī par filozofiskām lietām, vecākiem jābūt zinošiem zinātnē, viedi gudriem.”\n\n  \n\n“Vistrakāk ir tad, kad bērns piedzimst neparedzēti, negaidīti, nejauši, negribot un tā tālāk. Tā ir mūsu seksuālā izglītība un, teiksim, vājums. Tai pašā reizē piedzimt uz Zemes ir neizbēgamība miljardiem dvēseļu, un skaidrs, ka labāk viņiem ir piedzimt Latvijā, nekā Indijā, kur 11 gados izprecinās un izvaros, un jau 12 gados būs jādzemdē bērns. Tas ir fakts un realitāte.” \n\n  \n\n> “Bērns nav dzīves jēga un eksistences produkts. Cilvēks cilvēkam un bērns ģimenei nav dzīves jēgas risinājums vai atrisinājums. Tā ir atbildība un iespējamība.”\n\n  \n\n“Tas ir tas interesants izaicinājums - katru rītu pie kafijas krūzītes ar humoru pasmieties par šo absolūto brīnumu - eksistenci, un vienlaicīgi apzināties šī brīnuma trauslumu un nepakļāvību. Šī izpratne, uzmanība pret eksistenci strukturizē cilvēka psihi, uztveri, atbildību, attīstību. Humors un uzmanība ir ļoti būtiski eksistences pamatakmeņi.”\n\n  \n\n***\n\n_Šis materiāls ir oriģinālsaturs, tā pārpublicēšana bez atsaucēm nav atļauta._\n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Praktiskā gatavošanās](https://www.izaugtmilestiba.lv/blog/categories/gatavosanas)\n  * [Vecāki](https://www.izaugtmilestiba.lv/blog/categories/vecāki)",
    "category": "2-3-gadi",
    "categoryName": "2.-3. gadi",
    "readTime": "5 min",
    "author": "Laura Bērziņa",
    "date": "2019-12-17",
    "published": true
  },
  {
    "title": "kristine-zilde-krevica",
    "excerpt": "Source: https://www.izaugtmilestiba.lv/post/kristine-zilde-krevica",
    "content": "# kristine-zilde-krevica\n\n---\n\n# Nopurinot visu mākslīgo \n\n  * Izaugt Mīlestībā\n  * Oct 11, 2019\n  * 6 min read\n\nUpdated: Dec 17, 2019\n\n**TV3 raidījuma „Nekā personīga” vadītājs Jānis Krēvics un TV3 ziņu reportiere Kristīne Žilde-Krēvica ir vecāki diviem ķipariem ar mazu starpību. Kad piedzima meitiņa Anna, lielajam brālim Emīlam bija 18 mēneši. “Pie mazajām starpībām izpaliek atelpa mammai. Grūtniecība, barošana, atkal grūtniecība un barošana. Bez pārtraukuma. Sajūta kā maratonistam, kam pasaka: “Ļoti labi, bet tagad vēlreiz, sarunāts?” smejas Kristīne.**\n\n**Ar kādām sajūtām esat iekāpuši šajā rudenī?**\n\n  \n\nŠobrīd Emīls lēnām uzsāk bērnudārza gaitas. Iesākumā uz dažām stundām, tad – dažām dienām nedēļā, lai mūsu divgadnieks aprod, bet tāpat šķiet neierasti viegli būt mājās tikai ar vienu bērnu.\n\n  \n\nRudens vienmēr nāk kā jauns sākums. Šis man būs jau trešais, kopš neskrienu vāveres ritenī. Darba skrējienā pat īsti nemani, kāds ir gadalaiks! Mājās ar bērniem dzīvo pavisam citā ritmā. Baudu ratu pastaigas un pamanu katru pārmaiņu dabā.\n\n  \n\n**Kā izlēmāt par īsto laiku bērnudārzam?**\n\n  \n\nSagaidījām vietu savā dārziņā un nolēmām pamēģināt. Biju gatava – ja bērnam tas nāks smagi, palikšu mājās ar abiem, bet Emīls uz dārziņu iet ar prieku. Turklāt man nav par varītēm jāstumj pusslims vai noguris bērns ārā no mājas. Kad jūtu, ka viņam vajadzīga atelpa, paņemam brīvu. Savukārt es esmu ieguvusi laiku divatā ar Annu. Viņai manis ticis krietni mazāk nekā brālim. \n\n  \n\n**Būt par vecākiem bērniem ar tik mazu starpību – vai tas bija apzināts solis?**\n\n  \n\nVienmēr zinājām, ka gribam vairākus bērniņus. Iztēlojos, cik jauki būtu, ja mazie augtu un dauzītos kopā un, cerams, iztiktu bez lielas greizsirdības, jo nebūtu vēl paguvuši aptvert, kā ir būt vienam vienīgajam. Turklāt man arī šķita daudz ērtāk viena dekrēta laikā sagaidīt vairākus mazuļus, lai neesmu saraustīta ne līdz galam darbā, ne mājās. \n\n  \n\nProtams, ar otrā bērna piedzimšanu pirmais kaut kādā mērā tiek gāzts no “troņa”, bet man nav ne mazāko šaubu – ar to, ka viņi ir divi, esam iedevuši abiem nesalīdzināmi vairāk nekā atņēmuši. Lielais brālis māsu dievina. Un pat tad, kad viņa vairs nav sajūsmā par ņurcīšanu un pirkstu bāšanu ausīs un degunā, zinu, ka viņi būs viens otram uz mūžu. \n\n> Es pati nāku no piecu bērnu ģimenes – tā ir mana armija. Mēs katrs esam tik dažādi, bet visi par vienu. Iemācīties pacietību, dalīties un rūpēties – to vislabāk var, augot kopā ar brāļiem un māsām.\n\n  \n\n**Izklausās, ka bijāt gatavi izaicinājumiem “reiz divi”.**\n\n  \n\nBail mums nevienā brīdī nebija. Goda vārds! Ne jau tāpēc, ka mēs naivi iztēlotos, ka nekas nemainīsies vai ka ar diviem, turklāt abiem tik maziem, ikdiena nemetīs kūleņus, bet gan tāpēc, ka bija īstenojies mūsu sapnis par ģimeni. Likās negodīgi mazulim, kas vēl guļ zem sirds, sūtīt signālus: “Zini, mēs tevi it kā gaidām, bet kaut kā drusku baidāmies. Un vispār būtu forši, ja tu ar savu klātbūtni mūs pārāk neapgrūtinātu.”\n\n  \n\n**Vai neuztraucies par to, kā sagatavot vecāko bērnu mazulīša ienākšanai ģimenē?**\n\n  \n\nMums ar vīru ļoti palīdzēja psiholoģes Vitas Kalniņas lekcija ģimenes centrā “Līna”. Šķita vērtīgi daži praktiski ieteikumi, kā neveicināt greizsirdību bērnu starpā. Kaut vai tik svarīgā abu pirmā tikšanās! Vai tā notiek, jaundzimušo kā barjeru turot vecākajam priekšā, vai tomēr, paņemot lielāko pie rokas un aizvedot apskatīties, kas tur gultiņā čuč.\n\n  \n\nSkaidrot tobrīd vēl nepilnu gadu vecajam Emīlam, kas aug mammas puncī, bija lieki, tomēr ieradumu samīļoties un nopaijāt arī māsu mēs neviļus aizsākām jau grūtniecībā. Ticu, ka bērni sajūt šādu pārmaiņu tuvošanos, tikai nespēj tās racionāli noformulēt. Katrā ziņā ļāvu, lai attiecības abi sāk veidot patiešām no Annas pirmajām dienām puncī. Hendlingu, krūts barošanu un citus kursus gan vairs neapmeklējām – viss vēl bija svaigā atmiņā. \n\n  \n\n**Pieļauju, ka tā ir liela priekšrocība – ne tikai “pie vieniem pamperiem”, bet arī “kamēr iemaņas nav zudušas”. Vai emocionāli tas ir citādāk – kļūt par mammu atkārtoti?**\n\n  \n\nPar mammu kļūst vienu reizi, pieaug vien grūtības pakāpe. Ar Emīlu visvieglākais man šķita zīdaiņa vecums līdz sešiem mēnešiem. Dēliņš ik pa dažām stundām bija jāpieliek pie krūts, jāpārtin, jāsabučo un atkal jāiemidzina. Bija laiks 10 kilometru pastaigām, un māja bija perfektā kārtībā.\n\nSākoties biezeņu periodam, jau pamazām bija jāskatās pulkstenī – ja kur ejam, ko ēdīsim? Vai ir līdzi tīra karote, lacīte un ūdens pudele? Ja ir karsta diena, vai biezenis nesabojāsies? Cītīgi tvaicējām un blendējām visu paši. Bērnam sākot rāpot, celties un staigāt, tikai pa īstam sapratu, ko nozīmē būt mammai. Līdz tam man viss bija tāda iesildīšanās. _(Smejas.)_\n\nAp šo laiku arī pieteicās Anna. Bija ziema, biezās jakas un slidenie ceļi. Lēnu garu ar puiku ratos vēlāmies uz grūtnieču vingrošanām. Ierūsēt neļāva arī ratu pastaigas, baseina apmeklējumi puikam un parastā ikdiena, skraidot, rāpojot un kāpelējot pakaļ mazajam pasaules izzinātājam. Protams, iespēja būt grūtniecei, kas apcerīgi glāsta punci un nosnaužas, kad vien sagribas, otrajā reizē izpalika. \n\n  \n\nKopš piedzimusi māsa, mācos paredzēt soli uz priekšu – ahā, viens ir paēdis. Kas tagad vajadzīgs otram? Ja barošu mazo, ko tai laikā darīs lielais? Fiksi pārģērbšu vienu, tad otru, tad ratos iekšā un pa durvīm ārā! Bet, ja par emocijām, tad, piesakoties otrajam mazulim, piezogas arī vainas sajūta. Jutos slikti, ka nespēju mazulim puncī sniegt to nedalīto uzmanību, ko pirmais saņēma deviņu mēnešu garumā. \n\n  \n\n**Jums ar vīru izdevies veiksmīgi tikt galā bez papildspēkiem?**\n\n  \n\nAukles mums nav, un pārējā ģimene ir tik aizņemta skolās un darbos, ka puiku var pieskatīt vien pa retam – tik, lai palaistu mūs ar vīru uz teātri vai vienkārši izvēdināt galvu. \n\n> To, ka ikdienā esmu pilna laika mamma, kompensē neiedomājami atbalstošs vīrs. Pārkāpjot vakarā pār mājas slieksni, viņa pirmais jautājums ir: “Kā es varu Tev palīdzēt?” Un ar to vien pietiek, lai grūtums ja ne pagaistu, tad vismaz dalītos uz divi.\n\nVīrs var bērnam gan putru izvārīt, gan autiņus nomainīt, gan smilškasti saskrūvēt, gan gulēt nolikt. Mūsu profesijai ir savs labums – ir reizes, kad jāstrādā pat naktīs, bet var arī saraut darbus un izkārtot sev brīvu dienu. Visbiežāk mājās tomēr dzīvojos ar bērniem viena. Esmu iemanījusies ar abiem gan pastaigā iziet, gan māsu uz soliņa pabarot, ar otru roku izklaidējot Emīlu, gan abus gulēt nolikt, Annu šūpojot ar kāju _Baby Bjornā_ , kamēr brālis klēpī iemieg. Jo mierīgāka esmu es pati, jo labāk tieku ar visu galā. \n\n  \n\n**Vai ir dienas, kad kāršu namiņš tomēr brūk?**\n\n  \n\nO, jā! Bet labā ziņa, ka krūze kafijas un nedaudz miega parasti līdz vislabāk, un nākamajā dienā jau viss atkal ir sastājies savās vietās. Man apkārt ir daudz draudzeņu ar bērniem līdzīgos vecumos, kas ir lielisks emocionālais atbalsts. Viņas zina, kā ir, kad ēd, dzer, guli vai mazgājies nevis tad, kad to vēlies, bet tad, kad tas ir iespējams. Bezbērnu draugiem to grūti iztēloties.\n\n> Galvenais ir saprast, ka es nenesu nekādu upuri. Tā ir manis pašas izvēle – redzēt, kā uzaug mūsu bērni. \n\nUz dzīves fona šie daži gadi, kad esmu viņiem visa pasaule, ir tik īss laiks! Bērni man ir devuši līdz šim neizjustu piepildījuma sajūtu.\n\n  \n\n**Vai vīrs bija liels atbalsts arī dzemdībās?**\n\n  \n\nJā, noteikti, jo man bija svarīgi izveidot ap sevi maksimāli drošu vidi. Ikdienā man patīk kontrolēt situāciju vai vismaz zināt un saprast, kas notiek. Dzemdības lielā mērā šķita biedējošas tieši kontroles zaudēšanas dēļ, tāpēc man bija svarīgi atrast speciālistu, kam varu uzticēties. Meklēju sajūtu, ka varu aizvērt acis un ļauties, lai kas arī nāktu, jo spēja ļauties, manuprāt, ir atslēgas vārds dzemdībās.\n\n  \n\nŠī pārliecība manī nostiprinājās, vēl gaidot Emīlu. Pavisam nejauši manās rokās nonāca grāmata “Gaidības un radības ar prieku”. Aprunājos arī ar TV3 kolēģi Evelīnu Strazdiņu, kura ir dūla, un sapratu, ka nevēlos, lai mūsu bērnu pasaulē sagaida svešinieks. \n\n> Var ietaupīt uz ratiem, _šmotkām_ un _gadžetiem_ , ar ko pilni veikali, bet esmu pārliecināta, ka līgums ar vecmāti bija viens no iemesliem, kāpēc abas manas dzemdību pieredzes bija tik veiksmīgas. \n\nSatikāmies vien ar divām, bet kā savu uzreiz sajutām Rīgas Dzemdību nama vecmāti Baibu Firkusi. Vīrs jau laikus bija parūpējies par meditatīvu mūziku sāpju mazināšanai. Mums atlika vien pagūt laikā uz slimnīcu. Abi mūsu bērni pasaulē nāca ārkārtīgi strauji, bez jebkādas iejaukšanās, stimulēšanas vai atsāpināšanas. Visu lielo darbu paveica mans ķermenis pats. Vienu gan varu teikt – nezinu, kurš izdomāja, ka otrās dzemdības ir vieglākas. _(Smejas.)_ Varbūt ātrākas, bet noteikti ne mazāk sāpīgas. Galvenā atšķirība vien tā, ka otrajās domās esi arī pie sava vecākā bērna. Mūsu pusotrgadniekam tieši tai laikā nāca acu zobi, un divas naktis nebijām gulējuši. Temperatūra, puņķi, - pilns komplekts! Tad nu starp kontrakcijām ceļā uz slimnīcu vēl rakstīju māsām īsziņas, kāda putra viņam garšo un kur zemenītes noliktas.\n\n  \n\nKopumā varu teikt, ka abu bērnu dzimšana man ir bijusi ļoti gaiša pieredze. Domāju, ka palīdzēja fiziskā sagatavotība, jo abās grūtniecībās un starp tām cītīgi vingroju, taču svarīgāk par fizisko noteikti bija emocionālā sagatavotība. Izpratne, ka dzemdības ir smags, bet izdarāms darbs, lai satiktos ar mazulīti. Un ne tikai – lai satiktos ar sevi kā mammu un tēti pirmo reizi. Mazuļu pasaulē nākšana caur tādām sāpēm un mīlestību nopurina visu mākslīgo.\n\n  \n\n**Lai gan klausos Tevī un šķiet, ka proti līdzsvaru nosargāt, tas noteikti prasa savu daļu darba..**\n\n  \n\nIr jāsaprot, kas tev kā cilvēkam ir vajadzīgs labsajūtai. Man ir vajadzīgas arī dienas bez bērniem. Iespēja satikt pieaugušos, apsēsties un lē-nām apēst savas pusdienas, netiekot pārtrauktai vai aizrautai citā virzienā. Tajās reizēs mani “piesedz” vīrs. Izstumj pa durvīm un pasaka, lai līdz vakaram mājās nerādos. \n\nTāpat man labsajūtu sniedz kustība. Skriešana vai smagumu cilāšana nav man, bet vingrošana ar savu ķermeņa svaru gan! \n\n  \n\n  \n\nEmīlam bija vien dažas nedēļas, kad atsāku treniņus. Sākumā viņš gulēja kulbā man līdzās, vēlāk jau ripuļoja uz sedziņas, līdz piecēlās kājās un sāka skraidīt starp pārējām mammām. Tagad eju uz treniņiem ar Annu vai pat abiem diviem, ja Emīls nav dārziņā. Taču visretākie un tāpēc vērtīgākie kļuvuši tieši kopbrīži divatā. Sieviete var pelnīt un pati sevi nodrošināt, ja labi grib. \n\n> Vīrieti vajag tam, lai sieviete lidotu! Lai viņu novērtē un atbalsta, ļauj viņai būt drusku nevarīgai, aizmāršīgai, emocionālai, jutekliskai. Tas tik ļoti vajadzīgs abiem! \n\nEs novērtēju, ka man līdzās ir šāds cilvēks. \n\n***\n\n_Šis materiāls ir oriģinālsaturs, tā pārpublicēšana bez atsaucēm nav atļauta._\n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Praktiskā gatavošanās](https://www.izaugtmilestiba.lv/blog/categories/gatavosanas)\n  * [Sajūtas un emocijas](https://www.izaugtmilestiba.lv/blog/categories/emocijas)",
    "category": "gaidibas",
    "categoryName": "Gaidības",
    "readTime": "6 min",
    "author": "Laura Bērziņa",
    "date": "2019-12-17",
    "published": true
  },
  {
    "title": "kristinebrice",
    "excerpt": "Source: https://www.izaugtmilestiba.lv/post/kristinebrice",
    "content": "# kristinebrice\n\n---\n\n# Ļauj satraukumam būt!\n\n  * Izaugt Mīlestībā\n  * Jan 18, 2023\n  * 6 min read\n\n**Pēdējā gada laikā ikdienā jo īpaši domāju par to, kāpēc liela stresa apstākļos ieteikums meditēt vai “vienkārši nomierināties” nestrādā. Kāpēc tas, ko moderni sauc par palikšanu “augstajās vibrācijās”, nav iespējams, ja piedzīvojam spēcīgu satraukumu? Un kāda šai prasmei (vai neprasmei) ir saistība ar garīgumu?**\n\n  \n\n  \n\n**Reakcija, kas sargā**\n\n  \n\nStresa mēs vienmēr izjūtam arī ķermeniski - kādu pārņem drebuļi, kādam sāk trīcēt rokas un balss, citam svīst plaukstas, piere noklājas sviedriem, tonizējas muskuļi. Satraukumā sāk straujāk sisties sirds, paaugstinās pulss, elpošana kļūst ātra un sekla, bet kāds šķiet, ka vispār pat neelpo. Kad esam satraukti, ķermenī samazinās patīkamie hormoni, kas rada labsajūtu. Vienlaicīgi izdalās stresa hormoni – kortizols un adrenalīns, kas maina to, kā funkcionē ķermenis. To daba paredzējusi, lai mēs sevi aizstāvētu, lai izjustu agresiju, ja nepieciešams - aizstāvētos, cīnītos vai bēgtu. Piedzīvojot stresu, ķermenī mainās fizioloģiskie procesi, kas paredzēti, lai veiktu aktīvu fizisku rīcību, tas nozīmē, - izjūtot stresu, mums būtu tas jāizreaģē ar kādu fizisku aktivitāti, bet mēs apsēžamies pie datora, telefona vai TV ekrāna, tāpēc ļoti bieži stresa reakcija ķermenī ir aktivizējusies, jo paliek neizraģēta. (Tas arī tāpēc, ka nereti kā vērtīgu padomu dzirdam “ko streso, nomierinies!”) Un - tadāā! - ar laiku uzkrātais un neizreaģētais stress sāk radīt ar fizisko vai mentālo veselību saistītas problēmas.   \n\n**Garīguma pamatā ir drošība**   \n\nGluži tāpat, kā atšķiras situācijas, kas mums izraisa stresu, atšķiras arī tas, kā stresā uzvedamies, kā uz satraukumiem reaģējam - un tas nav atkarīgs no mūsu apzinātām izvēlēm. Tā ir instinktīva reakcija, par ko atbildīgi mūsu primārie refleksi. Tā ir smadzeņu diktēta uzvedība, kas nepakļaujas mūsu gribai. Tā kā smadzenes vienmēr cenšas paredzēt nākamo soli, balstoties uz pagātnes notikumiem, tad bieži vien tas atkarīgs no katra cilvēka iepriekšējām pieredzēm. Tāpēc reakcijas katram cilvēkam var būt atšķirīgas uz vienu un to pašu notikumu.\n\n> Tomēr mūs visus vieno fizioloģiska nepieciešamība no stresa atbrīvoties - ļaut ķermenim piedzīvot kaut imitētu cīņu vai bēgšanu - piedzīvot aktīvu fizisku kustību un ļaut savām emocijām vaļu, lai ķermenis var atgūt līdzsvaru. \n\nUn tikai pēc tam varam runāt par dažādām miera praksēm. Ja satraukums ir “pīķa augstumā” un tas izpaužas jau ķermeniski, izjūtot nemieru, trauksmi, bailes, “palikt augstajās vibrācijās” ir ļoti grūti. “Reizēm dzirdu stāstus, ka cilvēks cenšas nomierināties, atslābināties un meditēt, bet tas padara situāciju tikai sliktāku, jo trauksme un nemiers pieaug. Tā ir droša zīme, ka stress ir pārāk daudz uzkrājies un nav izreaģēts,” stāsta Kristīne, iesakot pirms nomierināšanās veikt kādu fizisku aktivitāti, piemēram, enerģiski iztīrīt māju, iziet pastaigā vai izpildīt dažus vingrojumus, kas liek pavisam nedaudz iesvīst un nedaudz paātrina sirdsritmu. \n\n  \n\nAtceries arī par Maslova vajadzību piramīdu. Ja pamata fizioloģiskās vajadzības nav apmierinātas, tad garīgās prakses šķiet kā tāls un nesasniedzams mērķis. \n\n> Ir būtiski atgūt drošības izjūtu, lai pievērstos garīgumam un spētu izjust mieru. \n\nTas nenozīmē, ka meditēt nevajag. Veikt kādas relaksācijas vai garīgās metodes ir pat ļoti vēlams, jo tas ir viens no veidiem, kas var radīt iekšējo drošības izjūtu (arī ārēji nedrošos apstākļos), bet vajag to darīt pēc fiziskām aktivitātēm.\n\n  \n\n**Kam pretojies - tas turpinās**\n\n  \n\nJa mēs cītīgi klausītos savā ķermenī, pavērotu to brīžos, kad satraukums kļūst lielāks par mums, noteikti pamanītu mirkli, kad ķermenis ziņo - laiks atbrīvoties no milzīgās spriedzes. Liela satraukuma brīžos varam piedzīvot trīci - trīc rokas, kājas un dažkārt ir sajūta, ka vibrē viss ķermenis. To sauc par neirogēno trīci, kas ir dabisks primitīvais reflekss un raksturīgs visiem zīdītājiem. Ar neirogēnās trīces palīdzību ķermenis cenšas atbrīvoties no liekā uzbudinājuma un satraukuma, tomēr cilvēks ir meistars uz savu emociju noliegšanu, izvairīšanos just un šai vibrācijai neļaujas, cenšoties to apslāpēt, neļaujot neirogēnai trīcei izpausties, kas palīdzētu nomierināties ātrāk.\n\n> Mēs sevi tik bieži kušinām, liekam sev saņemties, sēdēt mierīgi, būt pieklājīgiem, izturēt, paciest, nomierināties, ka ar laiku iemācāmies - ir “labās” emocijas, ko izpaust drīkst, un ir “sliktās”, - kas jāpatur pie sevis. \n\nPatiesībā ļoti bieži šo mēs apgūstam jau bērnībā. Tā ar gadiem kļūstam par profesionāliem sajūtu un emociju noliedzējiem, lai gan stress ķermenī tikai krājas. (Nespējai tikt klāt savām emocijām, atklāt, ko jūtam, ir pat savs vārds - “aleksitīmija”.) Bet sadziedēt varam tikai to, ko jūtam, jeb _If you can feel it, you can heal it_. Ja vēlies tikt no nepatīkamajām emocijām vaļā, jāļauj sev tās izjust, piedzīvot un atlaist.   \n\nIr pētījumi, kas pierāda, ka emocija ilgst 90 sekundes un tad tās intensitāte mazinās. Ja ļaujamies emocijai, kas pārņem, piemēram, ja ļaujam sev just satraukumu vai bailes, necenšoties šīs sajūtas mazināt, - ja to spējam izturēt 90 sekundes, ja neliekam sev rimties, šī emocija atkāpjas. Emocijas ir kā viļņi, kas uznāk un pāriet. Jo vairāk pieņem un ļaujies, jo mazāks ir katrs nākamais vilnis.   \n\n**Piedzīvot nepatīkamās izjūtas ir dabiski**\n\n  \n\nLai nebūtu pārpratumu - tas, ka stresu izpaust ir svarīgi, nenozīmē, ka, šādi izlādējoties, varam darīt pāri citiem. Protams, ka dzīve ir dzīve - gadās, ka sakliedzam vai uz mums sakliedz nepelnīti. Tomēr būtu svarīgi saprast, kā varam sev palīdzēt veselīgā veidā, piemēram, izmantojot sava ķermeņa dabiskās stresa izreaģēšanas spējas. Stress paredzēts aktīvai fiziskai vai emocionālai izlādei, un piemērotākās metodes katram būs savas.\n\n  \n\n**Izmēģini!**\n\n**“Iedod” stresam vietu**\n\n  * “Tension and Trauma Release Exercises” (TRE) jeb spriedzes un traumu atbrīvojoši vingrojumi palīdz piedzīvot neirogēno trīci, kas līdzsvaro nervu sistēmu, atbrīvo ķermeni no satraukuma un sasprindzinājuma. Tā ir metode, kas palīdz izvairīties no hroniska stresa, spriedzes un “bonusiņa” - fiziskām sāpēm ķermenī. **TRE metode iemāca apzināti izsaukt neirogēno trīci, lai ļautu ķermenim izreaģēt stresu un lieko uzbudinājumu.**\n\n  * Kustība ir brīnišķīga metode, tomēr visefektīvāk stresu izlādēsim, ja **fizisko slodzi sev iedosim tieši satraukuma brīdī**. Protams, ka ļoti bieži darba dienas vidū nav iespējams izskriet vai doties uz treniņu sporta zālē, tomēr 30 pietupienus pie darba galda uztaisīt mēs varam. Vēl kāds labs paņēmiens - nostājies pret sienu un “stum” to no sevis prom. **Svarīgi atcerēties, ka fiziskais treniņš, kas paredzēts stresa izlādei, nedrīkst būt lielas slodzes treniņš, jo pārāk intensīva fiziskā slodze ķermenī paaugstina stresa hormonus.** Tam jābūt mierīgam vai īslaicīgam, piemēram, pastaiga raitā, ritmiskā solī vai 20-30 minūšu joga. Ļoti labi strādā arī izlēkāšanās mūzikas pavadībā vai sava ķermeņa izpurināšana.\n\n  * **Raudāšana ir ļaušanās emocijām, kas ir būtisks priekšnosacījums stresa izreaģēšanai.** Asaru sastāvā ir kortizols (stresa hormons), kas apliecina, ka raudot mēs atbrīvojamies no stresa. \n\n  * Biežāk sev pajautā – ko es šobrīd varu atslābināt savā ķermenī? Ja ķermenis ir hroniski saspringts un muskuļi ir savilkti, smadzenes to uztver, kā gatavošanos cīņaI vai bēgšanai. Atslābinot savilktos, saspringtos muskuļus, smadzenes saprot, ka stress jeb apdraudējums ir pagājis un nu var atslābt. **Tāpēc ļoti ieteicamas dažādas atslābinošas, relaksējošas prakses un nodarbes.**\n\n  * Rūpējies par savu miegu - lai tas būtu kvalitatīvs un pietiekami Ilgs. Miegs ir ļoti, ļoti svarīgs noteikums, **jo gan fiziski, gan mentāli atjaunošanās visefektīvāk notiek tieši miega laikā.**\n\n  * Satraukumā mēs sākam elpot ātri un sekli. Rezultātā saelpojamies pārāk daudz skābekļa un tas pastiprina trauksmi. Elpojot izmanto diafragmu un elpo tā, lai izelpas ir garākas salīdzinājumā ar ieelpām. Piemēram, veic 3 sekunžu garu ieelpu un 6 sekunžu garu izelpu. Ar laiku ieelpas un izelpas ilgumu var pagarināt. **Un atceries - elpošana caur muti sirds ritumu paātrina, bet caur degunu - palēlina.**\n\n  * Satraukuma brīdī lieliski strādā sazemēšanās tehnika – paveries apkārt un atrodi 3 lietas, ko redzi, 3 lietas, ko dzirdi, 3 lietas, ko vari saost, 3 lietas, ko var sačamdīt, sajust. Tas satraukto prātu pievērš esošai realitātei, atgriež “šeit un tagad”. Ļoti bieži stresu rada satraucošās domas un scenāriji par iespējamo nākotni, ko savā prātā “uzbūvējam”. \n\n  * Tāpat kā telefonam ik pa laikam jāuzlādē baterija, lai tas turpinātu darboties, kā mašīnai jāpapildina degviela, lai tā brauktu tālāk, kā sirdij pirms nākamās saraušanās ir atpūtas pauze – tāpat arī cilvēkam ir nepieciešami miera, atpūtas un līdzsvara brīži, kuros atjaunoties, līdzsvaroties un uzkrāt spēkus nākamajiem izaicinājumiem. Cilvēkam šķiet, lai vairāk padarītu, ir vairāk jāstrādā. Lai sasniegtu vairāk, ir vairāk jādara. **Mēs esam ieprogrammēti domāt, ka tad, kad neko nedarām un “neražojam”, mēs izniekojam savu laiku. Reizēm pat jūtamies vainīgi, ja neko nedarām. Taču pētījumi apliecina, ka šāda pieeja ir kļūdaina.** Tas nav ilgtspējīgi un noved pie pārslodzes, spēka izsīkuma, stresa, izdegšanas un veselības problēmām. Cilvēks nav radīts triekties uz 100 km/h visas dienas garumā un tā katru dienu. Dodot sev laiku atjaunoties, restartēties, tu būsi daudz produktīvāks un radošāks darbā un saskarsmē ar citiem. Pretēji izdzītam, nogurušam prātam, kas ir pārslogots un nespēj saskatīt risinājumus, pieļauj kļūdas un kļūst emocionāli nestabils.\n\n  \n\n**Pie ciešanām nav jāpierod**\n\n  \n\nIr izpētīts, ka pēdējās desmitgadēs cilvēkam ikdienā jāpārstrādā desmitiem miljonu vairāk informācijas, kā agrāk. \n\n> Mēs ik uz soļa tiekam stimulēti daudz un dažādos veidos, un tas mūsu nervu sistēmai ir liels izaicinājums. Pat tad, kad it kā atpūšamies, izvēlamies ņemt rokās telefonu vai TV pulti, dodot atkal savām smadzenēm jaunus impulsus.\n\nTā ir mūsu un tikai mūsu atbildība - rūpēties par to, lai esam enerģijas pilni. Jā, cilvēkam atbildību uzņemties nepatīk, un visbiežāk meklējam palīdzību, kad esam krīzē, kad piedzīvojam fiziskas sāpes vai mentālās problēmas. Tāda ir cilvēka daba! \n\n> Gadās, ka ar sāpēm samierināmies, gadiem dzīvojot diskomfortā, dzīvojam pastāvīgā stresā ar hroniski savilktiem muskuļiem, vienmēr uzvilkušies un aizkaitināti un sev sakām “tas jau normāli, tāda ir dzīve un tā jābūt”. Bet tā nav norma un tā tam nav jābūt! Ļauj sev piedzīvot uztraukumu un atceries, ka visas sajūtas ir labas, miers nāks, kad tam iedosi sevī vietu.\n\n  \n\n**Izmēgini jau tagad!**\n\n  * Elpošana mainot nāsis: [https://www.jogaselpa.lv/elposana-mainot-nasis/](https://www.jogaselpa.lv/elposana-mainot-nasis/)\n\n  * Bites zummēšana (vienkārša, viegla elpošanas tehnika): [https://www.jogaselpa.lv/bites-elposana-prata-nomierinasanai/](https://www.jogaselpa.lv/bites-elposana-prata-nomierinasanai/)\n\n  * Atslābināšanās prakse: [https://www.youtube.com/watch?v=CJ7PCo8tAc4&ab_channel=KristineJOGASELPA](https://www.youtube.com/watch?v=CJ7PCo8tAc4&ab_channel=KristineJOGASELPA)\n\n***\n\nKonsultē: [_Kristīne Brice_](https://www.jogaselpa.lv/) , TRE® (Tension & Trauma Release Exercises) speciāliste Latvijā, JOGAS ELPA un TRE LATVIJA radītāja.\n\n  \n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Bērnudārznieks](https://www.izaugtmilestiba.lv/blog/categories/bērnudārznieks)",
    "category": "bernudarzs",
    "categoryName": "Bērnudārzs",
    "readTime": "6 min",
    "author": "Laura Bērziņa",
    "date": "2023-01-18",
    "published": true
  },
  {
    "title": "labiedarbi",
    "excerpt": "Source: https://www.izaugtmilestiba.lv/post/labiedarbi",
    "content": "# labiedarbi\n\n---\n\n# Uzdāvināt autiņbikses\n\n  * Izaugt Mīlestībā\n  * Dec 13, 2020\n  * 2 min read\n\nUpdated: Dec 21, 2020\n\n**Gads straujiem soļiem tuvojas izskaņai. Klāt laiks, kurā biežāk runājam par labajiem darbiem. Un lai gan būt līdzjūtīgiem, vērīgiem un savu spēju robežās atbalstošiem esam aicināti visu gadu, iepriecināt Ziemassvētkos vienmēr ir īpaši skaisti.**\n\nVai kādreiz tevis sarūpēta dāvana kādu ir sajūsminājusi tik ļoti, ka nodomā – “neko tik milzīgu jau es nesagādāju”? Un nav svarīgi, vai šis pārsteigums bijis taustāms, kastītē ieliekams vai tas bijis kopā pavadīts vakars un siltas sarunas, vai izpalīdzīga roka draugam grūtā brīdī. Īsts prieks otra acīs nes milzīgu prieku arī dāvinātāja sirdī. \n\n> Kopā ar draugiem no GEGE līdz 11. janvārim aicinām dāvināt autiņbikses vecākiem, kam tās šobrīd ir ļoti nepieciešamas. Pat viens iepakojums var būt ļoti noderīgs kādam, kam finansiāli neklājas tik viegli.\n\n  \n\n**Kam dāvināt?**\n\n  \n\nEsam uzsākuši sadarbību ar vairākām labdarības organizācijām Latvijā. “Lielo rūpju dāvaniņu akcijai” jau aizceļoja GEGE autiņbikšu pakas. Zemāk esam apkopojuši vēl pāris organizācijas, kurās ir vecāki ar maziem bērniņiem, kam autiņbikses būs ļoti noderīga dāvana. \n\n“Miera osta” Liepājā ir viena no tām. Karaostas rajonā, kur šī organizācija darbojas, šobrīd dzīvo dažādas sociālās riska grupas, arī māmiņas. Visbiežāk šīs sievietes nākušas no nelabvēlīgas vides, izaugušas bērnu namos un ikdienā nesaņem atbalstu no līdzcilvēkiem, audzinot mazuli. “Miera osta” īsteno projektus, lai mazuļi, kas šobrīd vēl ir mazi, piedzīvo citādu – daudz iejūtīgāku un atbalstošāku pieredzi, kāda bijusi šo bērnu vecākiem.\n\n  \n\nTāpat GEGE būs noderīgas arī atbalsta centram “Tilts” Rīgā, kuru ikdienas rūpes ir materiāla, juridiska un finansiāla palīdzības sniegšana audžu ģimenēm. Cilvēkiem, kas vēlas uzņemt savā ģimenē bērnus līdz laikam, kad tos adoptē, lai tiem nav jādzīvo bērnu namā. Nereti uzņemtie ir pavisam vēl mazulīši.\n\n  \n\nUn trešā organizācija ir Jelgavā, kurā darbojas atbalsta programma “Aging Out”. Lai gan galvenā organizācija atrodas Amerikā, šī konkrētā programma darbojas Latvijā, sniedzot atbalstu bērnu namos dzīvojošajiem jauniešiem, kas sasnieguši 18 gadu vecumu. Pametot atbalsta vidi un meklējot savu ceļu pasaulē, daži no pusaudžiem kļuvuši arī par vecākiem. \n\n  \n\n**Ja vēlies palīdzēt**\n\n  \n\n1\\. Apskati sarakstu ar jaunajiem vecākiem, kam nepieciešamas autiņbikses: [https://docs.google.com/document/d/1djghBDJjfzudZSBu-NvxcOK4chT-nl8zOOpPBtTaH8A/edit?usp=sharing](https://docs.google.com/document/d/1djghBDJjfzudZSBu-NvxcOK4chT-nl8zOOpPBtTaH8A/edit?usp=sharing)\n\n  \n\n2\\. Ieej [_GEGE_](https://thegege.com/product/diapers/) mājaslapā un izvēlies autiņbikšu izmēru un iepakojumu skaitu, ko vēlies uzdāvināt.\n\n  \n\n3\\. Liec pirkumu grozā un pie \"Delivery type\" atzīmē \"DPD Pickup points\" un izvēlies \"Paku Skapis DPD, Uriekstes iela 8a\". \n\n  \n\n4\\. Pēc pasūtījuma veikšanas un apmaksas, GEGE komanda sūtījumu nogādās vēlamajā adresē.\n\n  \n\n***\n\n  \n\n_Materiāls un akcija tapusi sadarbībā ar \"Izaugt Mīlestībā\" draugiem_[ __GEGE__](https://thegege.com/) _!_\n\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Praktiskā gatavošanās](https://www.izaugtmilestiba.lv/blog/categories/gatavosanas)\n  * [Sajūtas un emocijas](https://www.izaugtmilestiba.lv/blog/categories/emocijas)",
    "category": "sarunas",
    "categoryName": "Sarunas",
    "readTime": "2 min",
    "author": "Laura Bērziņa",
    "date": "2020-12-21",
    "published": true
  },
  {
    "title": "laimigi-vecaki-ir-laimigi-berni",
    "excerpt": "Source: https://www.izaugtmilestiba.lv/post/laimigi-vecaki-ir-laimigi-berni",
    "content": "# laimigi-vecaki-ir-laimigi-berni\n\n---\n\n# Laimīgi vecāki ir laimīgi bērni. Ne otrādāk\n\n  * Izaugt Mīlestībā\n  * May 19, 2019\n  * 8 min read\n\nUpdated: Dec 17, 2019\n\n**Pēc gandrīz piecu gadu pauzes modele MĀRA SLEJA ir gatava, kā saka, “atgriezties dzīvē”. Tomēr Māra ar savu stāstu liek domāt, - vai tad grūtības, mazie un lielie laimes brīži, krīzes un to pārvarēšana, ko ietver arī laiks ar bērniem mājās, - vai tad tā jau nav tā īstā dzīvošana? Viņa ir sieva, mamma diviem burvīgiem bērniem Tesai (4 gadi) un Knutam (2 gadi), un sieviete, kas godīgi atzīts – ir bijis ļoti grūti, bet es neesmu baidījusies meklēt atbalstu, jo emocionālās rūpes par sevi ir ļoti, ļoti svarīgas.**\n\n  \n\nFoto: Aiga Rēdmane\n\n**Pastāsti, lūdzu, par Taviem diviem gaidību laikiem. Vai biji mierpilnā mamma, kas rāmā nesteidzībā izbaudīja grūtniecības?**\n\nOj, nu nemaz. Pēdējā filmēšana Latvijas Televīzijas raidījumam “TE!” man bija divas nedēļas pirms pirmajām dzemdībām. Un jau 14. dienā pēc dzemdībām atkal atgriezos filmēšanā. Tad gan es saslimu ar mastītu, kas man lika mēnesi būt mājās un mācīties būt par mammu. Es biju ļoti aktīva pirmajā grūtniecībā, bet tomēr izbaudīju šo laiku. \n\nAr otro bija citādi, - es nepaspēju emocionāli pieslēgties mazulim. Un tikai tad, kad piedzimst otrs bērns, saproti, cik dzīve ar vienu bija viegla, bet to ātrāk nevar saprast, jo ir visa tā ikdienas _zapara_. (Smejas.)\n\n  \n\n  \n\n**Teici, - mastīts mācīja būt par mammu..?**\n\nSaslimšana ar mastītu man lika apstāties. Esmu straujas dabas, bet pirmajos mēnešos pēc bērna piedzimšanas, nav iespējams visu darīt strauji. Tas ir neiejūtīgi gan pret sevi, gan bērnu. Tad nu mastīts mani pamatīgi piebremzēja, un tad es ieraudzīju, ka esmu mamma un man ir bērns. Ka es viņu jūtu, ka es esmu.\n\n  \n\n**Zinu, ka Tev abi bērni pasaulē nāca mājās. Kā par to izlēmāt?**\n\nGaidot savu pirmo bērnu, mani visvairāk satrauca tieši dzemdības. Kad vienai māsai dzima pirmie divi bērni, dzīvojām kopā, tāpēc darīju visu, izņemot dzemdēšanu un krūts barošanu. Tad nu man šķita, ka šie divi nezināmie ir tie, kas man jāizprot, par ko papildus jāmācās grūtniecības laikā. Man bija ļoti svarīgi ieguldīt laiku un darbu, sagatavoties dzemdībām. Lasīju grāmatas, vingroju, meditēju, koncentrējos uz maratonu - dzemdībām. Un varbūt tieši tāpēc es varu teikt, ka ar to veiksmīgi tiku galā.\n\n  \n\nBet tas, ka bērni dzims mājās, šķita pašsaprotami. Man abas māsas bija dzemdējušas mājās un Dina Ceple ir mana ginekoloģe jau gadiem, esmu tajā vidē, kurā sievietes tiek atbalstītas dzemdēt dabiski. Un drošības sajūtu man rada tikai zināma, sava teritorija. Jo mazāk cilvēku, jo drošāk jūtos, slimnīcas man nekad nav radījušas drošības sajūtu. Bet katram savs! \n\n> Svarīgākais, ka katra sieviete izpēta dažādus dzemdību veidus un saprot, kas tieši viņai ļautu piedzīvot iejūtīgas un rūpēs par sevi balstītas dzemdības. Vienas formulas nav.\n\n**Vīrs bija blakus?**\n\nJā, pirmajās viņš pierakstīja kontrakcijas, bet, atnākot uz māju pie mums vecmātei, visi aizgājām gulēt. Kad naktī sākās kontrakcijas, kas jau liecināja, ka mazulis ir teju klāt, vīrs pamodināja vecmāti un bija blakus, kad piedzima Tesa.\n\n  \n\nBet otrajās dzemdībās gan vecmāte, gan vīrs bija līdzās visu laiku. Atceros, kā vīram ieķēros rokā kontrakciju laikā, kurā gan pamatīgi iekodu, un tiešām sajutu “eu, man reāli sāp mazāk!” Dinas Ceples vadītās dzmedības, “buršanās”, kas tajās notika, uz mani strādāja kā atsāpinātāji.\n\n  \n\n**Tā sievietei tiešām ir laime – piedzīvot iejūtīgas dzemdības.**\n\nJā, abas bērnu pasaulē nākšanas man bija ļoti dziedinošas, tik spēcinošas! Viss piedzīvotais manai pārliecībai par sevi bija tik liels ieguvums!\n\n  \n\nGrūti man bija pēc tam. Un arī tad, atceroties, cik labi man un mazuļiem izdevās šis darbs, es stiprināju savu “es varu” sajūtu ar šīm atmiņām. Tas man bija un joprojām ir tāds spēka smelšanās punkts! \n\n  \n\n**Kas bija Tavi lielākie izaicinājumi, kad mazuļi bija piedzimuši?**\n\nZini, kā ir, - pirmo reizi mūžā divi cilvēki audzina bērnu, kā tas ir mūsdienās. Tā nekad agrāk nav bijis! Agrāk bija ciems, iesaistījās kaimiņi, radi un ģimenes bija lielas. Tagad visas rūpes, ko agrāk dzimtas sievietes deva tikko dzemdējušai sievietei, - nesa ēdienu, palīdzēja ar mazuli, - tagad ir uz vīrieti. Vīrietim jābūt aprūpētājam, emocionālam atbalstam, saprotošam un visādi gādīgam.. \n\n> Tā ir tik liela slodze, ka man jāsaka – dirsā! “Dirsā” ir mans mīļākais vārds šajos četros gados, jo nesajukt prātā ir ļoti grūti.\n\n**Mēs tagad abas smejamies, un es Tev tiešām piekrītu, bet tad gan smiekli nenāk..**\n\nEs ikdienā daudz lasu, lai saprastu, kas ar mani notiek. Un kādā grāmatā bija teikts, ka pēcdzemdību hormoni ir viens no veidiem, kā rodas klīniskā depresija. Notiek bioloģiski procesi, kas var aizsākt depresiju. Tas ir reāli, tā ir ķīmija! Vismaz pēcdzemdību skumjas gan pārņem teju katru mammu. Tās ir sēras, un tas ir normāli – par iepriekšējo dzīvi, par mazuli, kas vairs nav tevī, par ķermeni, kas mainās.. \n\n  \n\n**Vai Tu piedzīvoji depresiju?**\n\nMan bija depresīvs, agresīvs sākums ar abiem bērniem, kad tie bija piedzimuši. Ar otro pat vairāk, kā pirmo. \n\n> Biju fiziskā pārslodzē. Tolaik daudz lasīju, kā vispār komunicēt ar savu bērnu, kā nesist, nekliegt.. Man padomju pieredze tiešām nav neko palīdzējusi. \n\nĶekavā dzīvojot, visus sita. Tas bija normāls audzināšanas stils. Norma bija arī ielikt mazo sētiņā, uz divām stundām aiziet savos darbos, tad atnākt, pabarot un iet atkal prom. Tas bija veids, kā es uzaugu. Līdz ar to man bija jāmācās, kā būt kontaktā ar savu bērnu. \n\n  \n\nBrīdis, kad mazais ir klāt, man radīja jautājumu – un ko tagad ar to bērnu darīt? Tā pa īstam es savus bērnus sāku saprast un tiešām mīlēt uz pusotra gada vecumu. Es biju kontaktā, es mīlēju, kā pratu, bet tāda līdz sirds dziļumiem apziņa “jā, es mīlu savu bērnu”, man atnāca uz bērna pusotra gada vecumu. Tā bija ar abiem.\n\n  \n\nAtceros, ka ar otro bērnu es nespēju emocionāli “atkonektēties” no pirmā bērna, lai pieslēgtos otrajam. Pirmais pusgads pagāja ar domām, ka man traucē viens vai otrs, līdz sapartu – Māra, tev vienkārši ir divi bērni un gandrīz reizē, un tā tas tagad būs! Šķiet, ka tikai tagad, kad mazākajam ir divi gadi, es tiešām esmu atradusi līdzsvaru.\n\n  \n\n**Vai nav savādi, ka mums, kas uzauguši ar dr. Spoka audzināšanas metodēm, tagad savs bērns jāmācās saprast no jauniem pētījumiem, teorijām, no grāmatām, jo intuitīvi jau mēs kā vecāki dodam to, ko esam saņēmuši..**\n\nAr katru bērnu man bija citādi. Ja meita bija mierīga, un es tiešām jutu viņu, pie katra šņuksta sapratu, kas viņai vajadzīgs, tad ar dēlu man šķita, ka neko neprotu un nesaprotu. Ar Knutu es atkal sevi pazaudēju kā mamma pilnībā. Man sabruka veidi, kā ar bērniem būt. \n\n  \n\nAtceros, kā aizgāju pie terapeites uz sarunu, Knuts bija terapeitei rokās, un es raudot teicu, – nesaprotu savu bērnu, es viņu vispār nejūtu.. Viņa toreiz teica – “hallo, Māra, tavs bērns jūtas droši, viņš ir man klēpī un mierīgs, viss ir labi, tu jūti viņu!” \n\n> Kontakts ar katru bērnu ir citādāks, un reizēm no malas ir vajadzīgs iedrošinājums, ka tev viss sanāk!\n\n**Jā, un, ja nesanāk, arī tas ir okei!**\n\nKļūdīties ir okei, jā, arī ar bērniem. Es zinu, ka jau esmu ielikusi viņiem dažādas traumas, un esmu arī pārstājusi sevi par to vainot. \n\n  \n\nZini, viena no manām māsām ir dūla, bet otra – sociālais pedagogs, tāpēc viņas vienmēr ciemos nāca primāri pie manis, tikai tad – pie bērna. Māsas man joprojām ir liels atbalsts. Kad sestajā dienā pēc otrā bērna piedzimšanas kliedzu “es nemīlu savu bērnu”, divas stundas ar māsu pa telefonu runāju un raudāju, raudāju, raudāju, līdz kaut kā atkal nomierinājos.\n\n  \n\nVēl varu pateikt, ka \n\n> baigi atslābu, kad iemācījos frāzi “man tam šobrīd nav resursu”. Es drīkstu negribēt, nevarēt, man var nesanākt. \n\nUn tagad es priecājos, ka arī mans vīrs var pateikt, ka viņam nav spēka. Tas ir forši, ka mēs sevi nelaužam. \n\n  \n\n**Laikam ir maz pāru, kam bērnu piedzimšana nebūtu mainījusi attiecības. Kā bija ar jums?**\n\nIr neiespējami sagaidīt, ka pāris nemainīsies pēc tam, kad piedzims bērns. Un, ja kāds domā, ka bērns uzlabos attiecības, vienkārši uzreiz sev iešaujiet galvā. Tā būs liela slodze. Bērns ir krīze visos līmeņos – prātam, ķermenim, attiecībām, visam! Un, ja pāris šķiras pēc bērna piedzimšanas, es tiešām saprotu, ka šo slodzi var neizturēt. Tāpēc tagad man aktuāls ir vīra un sievas jautājums. Par lomām ģimenē, par partnerattiecībām. \n\n> Es zinu, ka bērni izaugs un aizies, bet man tik ļoti arī pēc gadiem gribētos savu otru cilvēku, ar ko esmu kopā, vēl pazīt. Un tas ir milzīgs darbs ar sevi.\n\n**Ir jau variants palikt vērotāja lomā un šo darbu “izlaist”..**\n\nNu, tā arī ir – vai nu tu ej tajā sūdā iekšā, vai “la la la, tas nav par mani..”, tad, protams, pat nejutīsi, ka tava dzīve ir mainījusies. Bet, ja tu gribi būt kontaktā ar sevi, savām sajūtām, tas prasa daudz enerģijas. Un mums joprojām ar vīru ir brīži, kad uzsprāgstam, jo nav vairs resursu! Tas teiciens, ka bērni ir mūsu skolotāji, patiesībā ir patiess tikai tad, ja mēs ejam iekšā tajā visā trakumā, ko sauc par bērnu audzināšanu, ja ejam apzināti cauri visām krīzēm.\n\n  \n\nEs atceros septītajā dienā pēc dzemdībām. Viens pups nograuzts, otrs pups nograuzts, puskaila, bērns kliedz. Tad teicu vīram - nu, tagad _nofočē_ mani, ieliksim _Instagramā_. Pasmējāmies. Bet _real life is fucking hard_. Ir, protams, arī laimes mirkļi, bet _rukājiens_ ar bērniem ir baigais.\n\n  \n\n**Vai arī Tev bija līdzīgi, ka ar bērnu piedzimšanu Tavs pašas iekšējais bērns sevi ļoti manāmi pieteica?**\n\nJā, bērni uzspridzina mūsu pašu iekšējos bērnu tā, ka slikti paliek. Tad arī saasinās attiecības ar apkārtējiem. \n\n  \n\nMan ilgs laiks pagāja, lai sakārtotu komunikāciju ar savu vīramāti. Līdz brīdim, kad es paliku stāvoklī, attiecības bija labas, bet ar bērniem, kad kļuva skaidrs, ka es esmu šajā ģimenē uz palikšanu, sākās klajas nesaprašanās. Mums vajadzēja četrus gadus, lai iemācītos sarunāties viena ar otru. Tikai tagad redzu, cik ļoti daudz mēs viena otrai varam iemācīt, tikai tagad esam pieslīpējušās. Vecmāmiņu loma taču šodien ir pilnīgi mainījusies! \n\n> Man vīramāte reiz teica - “Esmu izaudzinājusi trīs bērnus, izaudzināšu arī tavējos”. Tad es viņai atbildēju - “Jā, bet vecmāmiņa tu esi pirmo reizi, un tas taču ir kaut kas pilnīgi cits.” Un es taču arī viņai varu palīdzēt šajā ceļā. \n\nTikai tagad es varu pateikt viņai par tik daudz ko paldies.\n\n  \n\n**Kas Tev bija tas lielais atbalsts šajā visā?**\n\nEs jau 14 gadus periodiski eju pie terapeites uz seansiem. Esmu tik daudz naudas atstājusi terapijā, bet emocionālās rūpes par sevi ir ļoti svarīgas, tiešām! Ir jāiegulda laiks un resursi tajā, kas tev palīdz. Cits glezno, mans vīrs sērfo, - viss ir labs, kas strādā, un katram tas var būt pilnīgi kas cits.\n\n  \n\n**Vai Tu tagad esi mierpilnāka mamma un sieviete kā tad, kad piedzima bērni?**\n\nKad man piedzima pirmais bērns, es pati biju kā bērns. Bet tad, kā teica manas māsas, es ļoti strauji izaugu. \n\n> Gada laikā no pusaudža prātā kļuvu par pieaugušu sievieti. Un tagad es skatos atpakaļ un varu teikt, ka tā bija mana izvēle – kļūt par sievieti, uzņemties atbildību par savu dzīvi.\n\nPilnīgi noteikti esmu līdzsvarotāka, pašpietiekamāka. Agrāk man bija paniskas bailes mājās palikt vienai, bet tagad zinu, cik forši ir būt ar sevi vienatnē. Tagad es guļu ar bērniem pusdienlaiku. Jā, tikai tagad! Trauksmes dēļ es sākotnēji nevarēju kopā ar bērniem pa dienu pagulēt. Tagad es to varu. \n\nFoto: Vinita Vilcāne-Krilova\n\n  \n\n**Kāda mamma Tu vēlētos būt saviem bērniem? Ko Tu vēlētos tiem iedot lielajai dzīvei?**\n\nEs gribu būt tāda, kāda es esmu. Nevar jau kļūt par kaut ko. Var vienkārši būt un skatīties, kas no tā sanāk. Bet galvenā lieta, ko gribētu bērniem iemācīt, - lūgt palīdzību. Mirklī, kad pats netiec galā, sajust un spēt apzināties, ka nepieciešama palīdzība, un nav svarīgi, kāda veida palīdzība tā būtu. Iedot instrumentus, ar ko bērns zina, kur atbalstu var meklēt.\n\n  \n\n**Vai esi domājusi par to, ka gribi būt no savas mammas kaut kādā ziņā citādāka, vai, ka vēlies, lai Taviem bērniem būtu citādāks tēvs, kā bija Tev?**\n\nMan tēva nebija. Tā kā man nemaz nav šādas “citādāk” opcijas. Man ir liels prieks, ka maniem bērniem ir tēvs, bet vēl lielāks prieks par to, ka man ir vīrs. No mammas..? Manī ir ļoti daudz no mammas. Man ir daudz enerģijas, esmu aktīva, skaļa, brutāla. Nesen mana māsa teica, ka mūsu mamma ir vulkāns. Es laikam esmu mustangs. Bet savaldāma. Esmu iemācījos sevi savaldīt. Un patiesībā jau esmu pateicīga saviem vecākiem, par to, kādi viņi bija vai nebija. Viņi taču man ir devuši dzīvību!\n\n  \n\nBērni mūs ir “pelnījuši”. Tieši tāpat, kā mēs esam “pelnījuši” savus vecākus. Un, kad kļūstam par mammām un tētiem, piedošanai un pieņemšanai ir liela nozīme. Bet, ja mēs nemaināmies, ja negribam iet šo sapratnes, izpratnes ceļu, mēs kā personības izaugsmē iesprūstam. Un tā ir savas attīstības apstādināšana, tas ir strupceļš. Bet arī tā, protams, ir izvēle. \n\n  \n\n***\n\n_Šis materiāls ir oriģinālsaturs, tā pārpublicēšana bez atsaucēm nav atļauta._\n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)",
    "category": "gaidibas",
    "categoryName": "Gaidības",
    "readTime": "8 min",
    "author": "Laura Bērziņa",
    "date": "2019-12-17",
    "published": true
  },
  {
    "title": "leldecerina",
    "excerpt": "Source: https://www.izaugtmilestiba.lv/post/leldecerina",
    "content": "# leldecerina\n\n---\n\n# Nedzīvot sveša dzīvi\n\n  * Izaugt Mīlestībā\n  * Aug 27, 2021\n  * 8 min read\n\n**TV raidījumu vadītāja LELDE CERIŅA astotajā augustā kļuva par mammu otrajam mazulim. Adelei (1,8 gadi) nu ir brālītis Francis. Pavisam īsi pirms dēliņa dzimšanas mēs tikāmies uz sarunu. Lūk, te sajūtas un pārdomas mirklīti pirms Francīša. Mazliet par atšķirīgajiem gaidību laikiem, realitāti “Instagram” kontos un sievišķību, ko mammai var dāvināt meita.**\n\n  \n\n_Ar Leldi esmu tikusies jau arī agrāk – citos projektos, citās sarunās un pasākumos. Viņai ir viedoklis par sabiedrību un aktualitātēm, tomēr Lelde nedala cilvēkus “pareizajos” un “nepareizajos”. Šajā sarunā es sapratu, no kurienes nāk viņas pieņemošā attieksme pret citiem – viņa vispirms ir līdzjūtīga un pieņemoša pati pret sevi. Un tieši tā jau tas “strādā” – kad mazinās pretenzijas pret sevi, mazinās pretenzijas arī pret apkārtējo pasauli._\n\n  \n\n**Kā jums šobrīd klājas?**\n\nKopumā viss ir ļoti labi, uz brītiņu vēl paguvu atgriezties darbā, bet tagad gan esmu dekrēta pēdējā posmā. Laiks tik ātri skrien! Reizēm nespēju noticēt, ka tūlīt būsim četri. Atceros izaicinājumu pilno laiku, kad Adele bija nesen piedzimusi. Negulētas naktis, zobu nākšana, barošana nogurumā, kad nepamanu savu iemigšanu, līdz uztrūkstos trauksmē.. Domājot par to, paliek mazliet bail – atkal šis viss ir priekšā. _(Smejas.)_\n\n  \n\n**Adele šobrīd ikdienā ir ar Tevi mājās?**\n\nJā, bet mums palīdz mūsu mammas un mana krustmāte. Lai gan vecvecāki ir ārpus Rīgas, mums ir iespēja Adeli aizvest pie viņiem. Karstajā laikā Rīgā pastaigās Adele iet ar manu krustmāti, jo pati nevaru izskriet viņai līdzi. Esmu beigta, jau tiekot līdz laukumiņam. _(Smejas.)_ Un arī tad, kad palaižu meitiņu ārā no mājas, nesanāk atkrist dīvānā. Tas ir mans laiks apdarīt mājas lietas, ieskatīties e-pastā .. un meitiņa jau ir atpakaļ!\n\n  \n\nAr Aivi nesen bijām izbraukuši ceļojumā uz nedēļu, Adele pirmo reizi palika ar vecvecākiem tik ilgi bez mums, taču jutām, ka pirms otrā mazulīša ienākšanas ģimenē ir nepieciešams ievilkt elpu. Attiecības pēc mazuļa sašūpojas. Ir tikai normāli, ka nevaram būt mūžīgā pacēlumā. Šobrīd dzīvojam uz tādas izturības robežas, tāpēc laiks divatā ir īpaši nozīmīgs. \n\n  \n\n**Vai domājat par bērnudārzu?**\n\nJā, esam atraduši brīnišķīgu mājdārziņu un cilvēku, kuram uzticamies. Ar septembri Adelītei būs jauns dienas režīms piecu bērnu grupiņā. Meklējām saudzīgāko veidu, ar ko sākt, un kosmoss saslēdzās, tieši tā, kā cerējām!\n\n  \n\n**Ar ko šis gaidību laiks atšķirās no pirmā?**\n\nGaidot pirmo mazuli, mulsums un nezināšana ir daudz lielāka. Atceros, kā apmeklējām visdažādākās nodarbības, jo šī jaunā pasaule bija pilnīgi sveša! Gaidot otro mazulīti, zināšanas vēl šķiet svaigas. Pusotra gada laikā esam nostiprinājuši pārliecību, ka nav viena “pareizi” vai “nepareizi”, tā drīzāk ir spēcīga iekšēja intuīcija, kas ļauj atmest lieko un saglabāt tikai to, kas nepieciešams mūsu ģimenes klimatam. \n\n  \n\nTāpat esmu noķērusi sajūtu, ka no sevis neaizbēgsi. Gaidot Adeli strādāju līdz pēdējam brīdim, pēc tam draugiem un ģimenei teicu, ka ar otro mazuli noteikti sēdēšu mierā, būšu tā apgarotā topošā mamma, kādai “jābūt”. Tagad saprotu, ka tas vienkārši nav par mani. \n\n  \n\n  \n\n**Kāpēc Tev šķita, ka tā jābūt?**\n\nJo arī šis ir viens no priekšstatiem, kas iesakņojies publiskajā telpā. Daudz tiek runāts par to, ka grūtniecēm jābūt mierpilnām, harmonijas apvītām. Gaidot Adeli, man šķita, ka tikai tas ir pareizais ceļš, kā būt, un es ar savu straujo ikdienu un darbu daru pāri bērniņam. Bet šobrīd esmu sev godīgi pateikusi, ka man ir nepieciešama šī aktīvā darbošanās. Tā mani uzlādē un dara laimīgu! Grūtniecības sākumā vēl paspēju atgriezties darbā, lai gan varēju to nedarīt. Man patīk, ka man ir uzdevumi un lietas, par kurām jādomā ārpus ģimenes, ka ir iespēja turēt asu prātu. Jūtos interesantāka gan pati sev, gan saviem līdzcilvēkiem, un ieguvēji ir visi. \n\n> Mēs esam ļoti dažādas, katrai \"strādā\" kas cits, tāpēc svarīgi atrast to būšanas veidu, kurā jūties labi tieši tu.\n\n  \n\n**Ar pirmo mazuli piedzīvoji ķeizargrieziena operāciju. Kā tas ietekmēja gatavošanos dzemdībām šajā reizē?**\n\nJā, Adeli biju plānojusi dzemdēt dabīgās dzemdībās, taču meitiņa nesteidzās. Nedēļas ritēja un ginekoloģe ieteica sākt stimulēšanu. Kopumā dzemdību process ilga 32 stundas un, diemžēl, meitiņas sirdstonīši liecināja par to, ka ilgāk gaidīt nevar un ir nepieciešams ķeizargrieziens. PVO vadlīnijas nosaka, ka pēc šādas nopietnas operācijas līdz nākamā mazuļa ieņemšanai jānogaida apmēram divi gadi. Rētai vienkārši ir jāsadzīst. Mūsu gadījumā pauze starp abiem bērniem ir ļoti maza, tāpēc šajā grūtniecībā skaitos riska grupā. Lai gan jau sen zinājām, ka gribētu bērnus ar diezgan mazu vecuma starpību, bijām gatavi nogaidīt. Bet lūk, - cilvēks plāno, kosmoss dara! _(Smejas.)_\n\n  \n\n**Ja Adelīti gaidījāt ilgi, tad dēliņš, lūk, pats sevi pieteica.**\n\nJā, un viss beigās ir ļoti labi. Šīs ir riska dzemdības, es to apzinos. Šoreiz mums ir nolikts konkrēts datums, un ja mazulis pieteiksies pats, tad man būs dabīgas dzemdības, bet ja nē, tad ilgāk nevarēs gaidīt un būs ķeizargieziens. Tomēr mani tas nebiedē. Ir apstākļi, kurus mēs savā dzīvē nevaram ietekmēt, un gausties par tiem būtu velta laika izniekošana. \n\n> Man nav bijusi nepieciešamība pēc pašapliecināšanās - ja esi piedzemdējusi dabīgi, tad vari justies kā augstvērtīgāka mamma. Ir sievietes, kurām šī iekšējā uzvara ir ļoti vajadzīga, tā iedod pamatu zem kājām. Man ir citi atskaites punkti, kuros es varu smelties spēku un teikt “ja es varēju to, tad varēšu arī šo”. \n\nUn pāri visam, - tas ir stāsts par veselu bērniņu, lai kā viņš izlemtu nākt pasaulē.\n\n  \n\n**Par jums man vienmēr ir bijusi sajūta, ka ļoti sargājat savu privāto dzīvi. Kas ir tās sarkanās robežas, kuras pārkāpt neļaujat?**\n\nKādreiz mums šādas robežas bija daudz striktākas. Piemēram, mūsu telpa. Ar Aivi vienojāmies, ka nelaižam nevienu savās mājās, savā vidē, bet ar laiku robežas ir kļuvušas brīvākas. Tas ir stāsts par dažādiem dzīves periodiem. Arī Adeli pirmajā dzīves gadā vēlējāmies īpaši pasargāt. Un tā joprojām - sekojam savām sajūtām un savstarpēji izrunājam to, ko publicējam. Bet, iespējams, es nekad nenestu uz āru mūsu strīdus, teiksim, neliktu “Instagramā” bildi, kad plēšu traukus, lai tikai sekotājiem parādītu, ka šī ir realitāte. _(Smaida.)_\n\n  \n\n**Tu mēdz plēst traukus?**\n\nJā, ir gadījies. Pirms trīs mēnešiem metu zemē šķīvi un sadauzīju ar visu putru. _(Smejas.)_ Bet tas tobrīd bija nepieciešams. Uz āru nenesam arī ikdienā _menedžējamās_ lietas, nestāstām par slimībām un veselības problēmām ģimenē. Un kāpēc lai to darītu? \n\n> Domāju, ka mēs katrs esam pietiekami gudrs, ar savu galvu uz pleciem, lai saprastu, ka viss, kas redzams “Instagramā” ir maza daļa realitātes. Tikai daļa. \n\nKopš interneta portāli no katras sociālo tīklu bildes izvērš veselu ziņu un pasniedz to kā ļoti būtisku notikumu, man gribas daudz vairāk ierobežot savu saturu. Jūtu, ka citiem ir līdzīgi. Ne velti arvien biežāk zem bildēm parādās teksti par privātuma politiku un aizliegumiem pārpublicēt attēlus. Pareizi būtu, ka konkrētais saturs sasniegtu tikai to auditoriju, kura pati ir izvēlējusies nospiest “follow” pogu. Dzeltenā tipa žurnālistika (ja to maz tā var saukt, drīzāk interpretētas aplamības) man derdzas arvien vairāk. Kopumā es uzskatu, ka “Instagram” ir vērtīga atbalsta platforma un tas var būt ļoti noderīgs rīks. Arvien vairāk zem estētiskajām bildēm, kuras man sagādā tikai prieku, jo tiešām novērtēju profesionālu fotogrāfu darbu, seko aizkustinoši, vērtīgi apraksti, dalīšanās ar to, kas ir otrpus kadram. Šis “reality check” ir kļuvis par ļoti paliekošu, pieprasītu trendu, ko cilvēki pieprasa.\n\n  \n\n**Kā Tev šķiet, kāpēc pieprasa?**\n\nJo vienā mirklī cilvēkiem tās uzpūstās, laimīgās dzīves ir par daudz. Un es priecājos, ka runājam par to, kā jūtamies, atklājam, ka ir arī sliktās dienas. No personīgās pieredzes gan varu teikt, ka tad, kad man ir sliktās dienas, man telefons vispār nav rokās. Ja es raudu un man ir draņķīgi, tad pēdējais, kas man ienāk prātā, ir tagad uztaisīt _selfiju_. Izdzīvoju savas emocijas, varu saplēst kādu trauku, bet tādus mirkļus es nebildēju. Tāpēc tas rezultāts ir tāds, - publiski seko estētiska bilde, taču tai blakus ir atklāts pavadošais teksts. \n\n  \n\n  \n\n  \n\n  \n\n  \n\n  \n\n**Būšu godīga – es arī reizēm atsekoju kādam sapucētam kontam, bet tas notiek brīžos, kad netieku galā pati ar savu dzīvi, kad sāku salīdzināties ar citiem.**\n\nJā, tieši tā. \n\n> Mūsu reakcija vienmēr ir stāsts par mums pašiem. \n\nManuprāt, ir ļoti jocīgi celt savu pašpārliecinātību uz “re, tiem iet tik draņķīgi, tad jau ar mani nav tik traki”. Tas šķiet aplami - pakāpties uz citiem, kam dzīvē ir kādas nedienas, lai sajustos labāks. Man neliekas, ka šis ir veids kādā mums augt kā sabiedrībai. Un tāpat ir arī jāmācās priecāties par citiem. Savu reizi iezogas cilvēcīga skaudība, _Okei_. Bet mēs no malas redzam tikai spicīti, to aisberga daļu zem ūdens, ko tas ir prasījis otram, mēs neredzam. \n\n> Cilvēki paši idealizē tos veiksmīgos, it kā bez problēmām, laimes lutekļus.. lai gan mums ikvienam dzīvē ir iedoti savi izaicinājumi, ar kuriem tikt galā, un no malas tos saprast nav iespējams.\n\nJa citu dzīves “Instagramā” tev sagādā pārdzīvojumus, nevajag ciest, dzēs aplikāciju ārā. _(Smaida.)_ Ej pats savā dzīvē un dari to, kas ļauj tev justies priecīgam!\n\n  \n\n**Sarunas sākumā teici, ka bēbītis attiecības sašūpo. Kā tos ūdeņus atkal darīt rāmus, kad pārim pievienojas bērni?**\n\nZini, visi tie randiņi, ko iesaka pārim, kad piedzimis mazulis, nesaglābs attiecības.\n\n> Attiecības jākopj katru dienu, - kad viens otram savu reizi uztaisa brokastis, kad kopā mazgājat bērnam kakaino dibenu, kad _menedžējat_ lietas un komunicējat. Randiņi ir romantizēti stāsti. \n\nKopīga prāta atslēgšana ir super, bet pāra spēks parādās ikdienā, mazās sadzīves lietās.\n\n  \n\nKad piedzimst mazulis, rodas neskaitāmi jauni pienākumi, protams, vienā brīdī iestājas nogurums, sākas savstarpēja bakstīšana. Atceros, kā bija mums - pirmajos mēnešos bijām ļoti apņēmīgi, Aivis cēlās naktī neskaitāmas reizes.. _(Smejas.)_ Bet pēc pāris mēnešiem _besis_ bija izaudzis tik liels, ka attiecībās parādījās vieta konfliktiem. Šajos mirkļos jāmēģina izķert šīs emocijas un tās izrunāt. Līdzīgi kā ar bērnu, kad nosaucam konfliktsituācijā viņa emocijas, arī pieaugušiem strādā tādas pašas frāzes - “es redzu, ka esi saguris” vai “tu esi dusmīgs, jā, tu vari būt dusmīgs”. Šobrīd ar vīru esam posmā, kad atkal mācāmies vairāk sarunāties. Šis laiks pirms otrā bērniņa ir diezgan saspringts. \n\n> Un tomēr es katru dienu sev saku, ka attiecības ir mūsu brīva izvēle, neviens ar varu mums nespiež tajās būt. Katru dienu mostoties un ejot gulēt, tā ir tikai un vienīgi mana izvēle, un esmu gatava ar šo cilvēku kopā tikt ar problēmām galā. Vai arī netikt galā.\n\n  \n\n**Kas jums kā pārim strādā brīžos, kad vairs nekas nestrādā?**\n\nEsmu par vienlīdzību attiecībās, un mēs pie tās pieturamies, proti, kad ir grūtāk ikdienā, dalām atbildības burtiski uz pusēm. Piemēram, ja es vienu rītu mostos un esmu ar meitiņu, tad nakamajā rītā ilgāk pagulēt man ļauj vīrs. Tādu modeli piekopjam jau desmit gadus, un mums tas tiešām labi strādā. Būt līdzvērtīgiem. \n\n  \n\n**Kādas Tev ir attiecības ar vainas sajūtu?**\n\nPaldies, ļoti labas, jo tādu nav. _(Smejas.)_ Man ir visdažādākie pašpārmetumi attiecībā uz sevi citos dzīves aspektos, bet ja mēs runājam par būšanu mammai, tad es jau sen sevi esmu noskaņojusi uz domām, ka ideālu vecāku vienkārši nav. Un nemaz nav iespējami, jo katrā ģimenē “ideāls” ir pilnīgi cits sajūtu kopums. Cenšos izturēties pret sevi un līdzcilvēkiem pieņemoši. Ja izjūtu, ka kaut kas kaitina, uzdodu sev jautājumu - kas ir tas, kas izsauc šīs sajūtas? Visbiežāk atbilde meklējama paša neveiksmīgajā pieredzē. Brīžos, kad manas robežas neiztur un paceļu balsi skaļāk kā vajadzētu, protams, sajūtos slikti.\n\n> Es varētu sevi šaustīt, bet es to nedaru. Atvainojos, paskaidroju, kāpēc tā darīju, un atvainojos arī sev. Mācos nākamajā reizē būt savaldīgāka, vairāk izprast, iedziļināties. Izrisinu un atstāju.\n\n**Skatījos “Kristīnes Virsnītes sarunas” sēriju ar Tevi, kurā teici foršus vārdus par bērnu un ego laušanu. Kā Tev šķiet, kāpēc citām sievietēm bērns sasit ego gabalos, bet ar citām tas nenotiek?**\n\nTas atkarīgs no tā, kurā brīdī mazulis tavā dzīvē ienāk. Ja man meitiņa būtu piedzimusi ātrāk, laikā, kad man tik svarīgi bija pašapliecināties, mācīties un radoši izpausties, tad, ļoti ticams, mazuļa aprūpe kādā mirklī šķistu kā apgrūtinājums. Brīdī, kad Adele pieteicās, biju ļoti, ļoti gatava būt mamma. Būt mierā. \n\n  \n\n**Vai Adele Tevī kā sievietē pavēra kādas jaunas šķautnes?**\n\nNoteikti! Visa šī jaunā pieredze, kas dažbrīd ceļ spārnos un reizēm arī noliec pie zemes nogurušu no dienas mazajām rutīnām, ir mainījusi iekšējo kompasu un izcēlusi prioritātes. Un svarīgi, ka tajā visā virpulī \n\nneesmu aizmirsusi arī par sevi. Vīrs un meitiņa man ir ārkārtīgi svarīgi, bet es cenšos saglabāt sevī arī citas lomas, proti, laiku sev neuzskatīt par egoismu, bet gan pašsaprotamu prioritāti. Sievietē ir daudz skaistu šķautņu, un tās visas ir pelnījušas uzplaukt.\n\n  \n\n***\n\n_Foto: no Leldes Ceriņas privātā arhīva._\n\n_Pārpublicēt šo sarunu atļauts tikai saskaņojot to ar platformas veidotājas piekrišanu._\n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Iedvesma un idejas](https://www.izaugtmilestiba.lv/blog/categories/iedvesma)",
    "category": "gaidibas",
    "categoryName": "Gaidības",
    "readTime": "8 min",
    "author": "Laura Bērziņa",
    "date": "2021-08-27",
    "published": true
  },
  {
    "title": "lidzatkariba",
    "excerpt": "Source: https://www.izaugtmilestiba.lv/post/lidzatkariba",
    "content": "# lidzatkariba\n\n---\n\n# Atdalīties, lai pieaugtu\n\n  * Izaugt Mīlestībā\n  * May 14, 2019\n  * 3 min read\n\nUpdated: Dec 17, 2019\n\n**Var šķists savādi, bet 98% no sabiedrības skar līdzatkarības tēma. “Šādas attiecības ir mūsu kultūras sastāvdaļa, kura no paaudzes paaudzē tiek nodota caur mūsu ģimenes audzināšanas metodēm un savstarpējām attiecībām ģimenē,” stāsta Viktorija Zariņa.**\n\n  \n\n**Būt līdzās**\n\n  \n\nLai bērns veiksmīgi “psiholoģiski piedzimtu”, ir nepieciešams, lai bērna dzīves pirmajās 24 stundās starp māti un bērnu (kā arī starp tēvu un bērnu!) izveidotos saikne - bērns tiktu ņemts rokās, glāstīts, mīļots.. Ja saiknes izveidošanās šajā laikā ir traucēta, ir iespējams saikni izveidot arī vēlāk, taču tas prasīs vairāk laika un enerģijas no vecāku puses. Drošā piesaiste, par ko bieži runājam, nav nekāds mītiski radies tēls – tai tiešām ir milzīga nozīme, tāpat kā bērna fizisko vajadzību apmierināšanai. \n\n> Līdzatkarība veidojas kā sekas nepabeigtam bērna psiholoģiskās atdalīšanās procesam bērnībā (aptuveni līdz 12 gadu vecumam).\n\nPakāpeniska atdalīšanās starp bērnu un vecākiem, dodot bērnam lielāku patstāvību, ļaujot viņam eksperimentēt ar tuvību un attālumu attiecībās, ir nepieciešama līdz bērna sešu gadu vecumam. Tas nozīmē, ka bērns bez sarežģījumiem var saņemt uzmanību no vecāku puses, kad izrāda tādu nepieciešamību, un var novērsties, attālināties no vecāku uzmanības bez pārmetumiem un prasībām no vecāku puses. Vecāki jau manīs, kad bērns izrādīs vajadzību pēc attālināšanās, lai eksperimentētu, piedzīvot dažādas situācijas, pētītu pasauli. Tad ļoti būtiski ir būt savam bērnam līdzās, atbalstīt pētnieku bērnā, lai bērns neieslīgtu emocionālā līdzatkarībā. \n\n  \n\n**Līdzatkarības fenomens**\n\n  \n\nGrūtības varētu radīt vecāku trauksme no savienošanās ar bērnu (var rasties izjūta, ka bērna vajadzības pilnībā pārņems vecākus tā, ka nepaliks vieta pašu vecāku vajadzību apmierināšanai) vai arī, ja pievienošanās ir izdevusies veiksmīgi, var parādīties trauksme atdalīšanās stadijā, kur vecākiem var rasties izjūta, ka bērns viņus pametīs. Tādēļ bieži vien vecāki dod bērniem pretrunīgus vēstījumus, kuri traucē bērna normālai attīstībai. Var gadīties, ka grūtības rodas abos iepriekš minētajos posmos. \n\n> Šāda pieredze bērnam jau pieaugušā vecumā var rezultēties ar to, ka viņš attiecībās gribēs uzņemties nesamērīgi lielas rūpes par otra personīgajām vajadzībām. \n\nPiemēram, vīrs ģimenē uzņemas darboties un atbildēt par finansēm, sieva gādā par saimniecību mājās, taču visu darbību pamatā ir trauksme, ka pretējā gadījumā otrs partneris var pamest vai vilties, un šī trauksme bloķē paust savas patiesās jūtas. Cits piemērs – abi partneri ir spējīgi parūpēties paši par sevi pilnā apmērā, taču dala pienākumus, par tiem iepriekš vienojoties, – šo attiecību formu sauc par sadarbību, un tādā veidā tiek veidotas savstarpēji atkarīgas attiecības, kas ir pretējas līdzatkarīgām attiecībām.\n\n  \n\n**Pazīt savas emocijas**\n\n  \n\nViena no līdzatkarības izpausmēm ir grūtības izjust un paust savas emocijas. Vienīgais, ko līdzatkarīgais reizēm sev ļauj izpaust, ir „kašķīgās” emocijas, bieži vainojot citus cilvēkus sev apkārt. Tas līdzatkarīgajam palīdz nomaskēt dziļākus un patiesākus pārdzīvojumus. Līdzatkarīgie ļoti maz zina par savām jūtām, bet emocijas un jūtas ir dabiska un normāla reakcija uz cilvēka pārdzīvojumiem.\n\n> Šodienas sabiedrībā mēs pārspīlējam mūsu racionālā prāta funkcijas un faktiski ignorējam mūsu emociju funkcijas. Mūsu emocijas ir mūsu iekšējie orientieri, kas mums parāda, kas mums ir svarīgs un nozīmīgs, lai veiksmīgi pieņemtu lēmumus savā dzīvē. \n\nBez savu emociju pilnīgas apzināšanās cilvēki zaudē spēju patiesi un dziļi izjust savu dzīvi. Piemēram, ciešanas parasti ir slēptas bailes vai dusmas, kuras cilvēks neļauj sev izjust.\n\n  \n\nPastāv piecas pamatemocijas:\n\n  \n\n**Dusmas** – dabiska reakcija, kad jūsu pamatvajadzības vai vēlmes nav apmierinātas. Cilvēki var neļaut sev izpaust dusmu emocijas vai baidīties tās izpaust.\n\n**Bailes** – dabiska reakcija, kad apzināmies fiziskas vai emocionālas briesmas. Cilvēki var neļaut sev izjust bailes, baidoties zaudēt spriestspēju. Cilvēki var izmantot bailes, lai maskētu dusmas.\n\n**Skumjas** – dabiska reakcijas uz cilvēka, lietas vai attiecību (reālu vai iedomātu) zaudējumu. Tā ir svarīga atteikšanās daļa no tā, kam cilvēks ir pieķēries.\n\n**Satraukums** – dabiska reakcija, kad cilvēks sagaida kaut ko patīkamu, nezināmu vai izaicinošu. Bailes un satraukums ir cieši saistīti savā starpā. Dažiem bērniem ir bijis liegts izpaust satraukumu.\n\n**Laime vai prieks** – dabiska apmierinājuma reakcija, kad cilvēks saņem kāroto, nepieciešamo vai efektīvi kaut ko realizē. Daudzi cilvēki nezina, ka var būt efektīvi un laimīgi.\n\n  \n\n> Līdzatkarības grūtības pieaugušā vecumā var radīt ilgstošas grūtības ģimenes attiecībās, darba jomā (kā viens no izdegšanas sindroma cēloņiem) un daudzās citās dzīves jomās. Tas kopumā pazemina labklājības līmeni ikdienā, rada paaugstinātu stresu un ciešanas. \n\nŠajā gadījumā viens no risinājumiem var būt lēmums par palīdzības meklēšanu pie speciālistiem - psihologa vai psihoterapeita. Un ir tikai normāli, ka meklējam atbalstu, ja paši ar kādu situāciju dzīvē netiekam galā, arī savu emociju pasauli. \n\n  \n\n“Terapijas galvenais uzdevums būs izstrādāt nepabeigtās savienošanās un atdalīšanās stadijas. Atveseļošanās process būs veiksmīgs, ja klientam būs vēlme mainīties, drosme aplūkot savu dzīvi citādākā gaismā un gatavība lūgt palīdzību. Terapijas procesā būs nepieciešams nodibināt līdzvērtīgas, uzticēšanās pilnas attiecības, kur klients būs gatavs strādāt patstāvīgi un uzņemties atbildību par saviem lēmumiem, mācīsies no jauna just savas emocijas, apzināsies savas vajadzības un mācīsies tās apmierināt,” stāsta speciāliste.\n\n  \n\n***\n\nKonsultē: Viktorija Zariņa, veselības centra “Vivendi” klīniskā psiholoģe\n\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)",
    "category": "gaidibas",
    "categoryName": "Gaidības",
    "readTime": "3 min",
    "author": "Laura Bērziņa",
    "date": "2019-12-17",
    "published": true
  },
  {
    "title": "lidzsvars",
    "excerpt": "Source: https://www.izaugtmilestiba.lv/post/lidzsvars",
    "content": "# lidzsvars\n\n---\n\n# Savu līdzsvaru sargājot\n\n  * Izaugt Mīlestībā\n  * Sep 18, 2020\n  * 4 min read\n\n**Mūsu resursiem ir robežas, spēkam ir limits, tas nav bezgalīgs. Katram no mums, īpaši jaunajiem vecākiem, kas sākumā vēl nedroši sper soļus šīs lomas iepazīšanā. Pārslodze var piezagties nemanāmi, jo pamatresursi tiek tērēti ne pa jokam. Ja līdzsvars netiek atjaunots, spēki beidzas. Vecākiem supervaroņi nav jātēlo. Tie tik un tā tādi būs saviem bērniem ilgi, ilgi!**\n\n_Kopā ar jauno vecāku palīgu_[ __“Gege”__](https://thegege.com/) _kampaņas “Uzdrīksties dalīties” ietvaros uzrunāju kognitīvi biheiviorālās terapijas (KBT) speciālisti Agnesi Orupi, lai noskaidrotu, kāpēc resursi zūd un kā tos atgūt!_\n\n  \n\n**Kad visa ir daudz par daudz**\n\n  \n\n“Pēdējā laikā arī savā praksē man nākas secināt, ka cilvēkiem iestājusies absolūta pārslodze, ir izjucis līdzsvars starp sevi un pienākumiem,” stāsta speciāliste. “Un sliktākais, ka cilvēki domā, ka šī pārslodze ir tāpēc, ka kaut kas nav ar viņiem kārtībā, un bonusiņā objektīvai un reālai problēmai klāt nāk psiholoģiskas ciešanas, kas izriet no paškritikas.”\n\n  \n\nIzdegšanu ir grūti pamanīt, jo tā notiek pamazām. Nav tāda pēkšņa “nulles resursu punkta”, kad vakar viss bija labi, bet šodien “o, benzīns beidzies pilnīgi un pavisam”. Līdz ar to cilvēki bieži nepamana to brīdi, kad tas kļūst bīstami.\n\n  \n\n**Simptomu buķete**\n\n  \n\nKad smadzenes netiek galā ar apjomu, jauno informāciju, kas ienāk ikdienā, ķermenis reaģē. Un jaunas informācijas jaunajiem vecākiem netrūkst! “Kas tā par krāsu kakām, vai tas ir normāli? Kāpēc mazais neguļ? Kāpēc neizdodas to nomierināt? Kāds ir siltākais ratu matracis vēsajai sezonai? Kā rīkoties, kad zīdainim ir iesnas? Jautājumu miljons, atbildes un viedokļu – tāpat. Tas viss nereti kā lavīna pārgāžas pāri jauno vecāku galvām, un laicīgi nenoraujot rokasbremzi, ikdienas miers mūsos kūst kā sniegs, kas paņemts plaukstā.\n\n> Ir trīs galvenās pazīmes, kas signalizē, ka pārliecināti soļo uz izdegšanas pusi - spēku izsīkums (emocionāls, fizisks vai abi kopā), cinisms un negatīva attieksme (kas vērsta pret cilvēkiem – stresa avotu) un efektivitātes zudums (no sajūtas “nevaru sakoncentrēties” līdz gana nopietnu kļūdu pieļaušanai).\n\nFizioloģiski parādās miega traucējumi (neguļ nemaz, guļ visu laiku), ēstgribas traucējumi (neēd neko, ēd visu pēc kārtas), galvassāpes, migrēnas. Emocionālās izpausmes var novērot aizkaitinājumā uz visu un visiem, lielā besī, kā mīlam teikt. Tāpat nereti rodas grūtības pieņemt lēmumus, aug nogurums, vainas sajūta un skumjas. Un šīm pazīmēm sekos izpausmes uzvedībā. Aug alkohola, cigarešu, kafijas, seriālu patēriņš – ārējie stimuli, kas it kā atslābina un nomierina, bet tajā pašā laikā nav it nekas palīdzošs.\n\n  \n\n**Bieži palīdzības nelūgšanai ar lepnumu nav it nekāda sakara**\n\n  \n\nPirmo izdegšanu cilvēks pats nereti nepamana, uz to norāda apkārtējie, sakot: “Tu esi kaut kā mainījies, esi kļuvis citāds”. Bet ja cilvēks jau reiz ir piedzīvojis izdegšanu, nākamreiz, ķermenis izdegšanas pazīmes sajūtot, to nepieļaus. “Tas nozīmē, ka var uznākt pēkšņa slimība, nogurums, kas neļauj izkāpt no gultas, - tā būs mūsu gudrā ķermeņa reakcija, lai izdegšana netiktu pieļauta,” stāsta speciāliste. Cilvēki, kuriem ir laba refleksija, kas spēj ieklausīties sevī, sajust sevi, pamanīs pārmaiņas, kas nav viņiem raksturīgas – agresija, nogurums, izpausmes, kas agrāk nav bijušas, un ātri sapratīs – kaut kas ir jāmaina.\n\n  \n\nTomēr ir cilvēki, kas šīs pazīmes ignorē, noraidot, nelūdzot palīdzību, nespējot uzdevumus deliģēt, neatzīstot, ka netiek galā. Kāpēc tā? “Lai gan iemesli, kāpēc cilvēki prasa vai neprasa palīdzību, var būt dažādi, visbiežāk pamatā ir divas lietas - shēmas jeb pamata pārliecības un savu izcelsmes ģimeņu “dzīves likumi”, iegūtas pārliecības, kā ir jādzīvo ģimenē, piemēram,” stāsta Agnese Orupe.\n\n> Shēma ir īsa, kodolīga pārliecība par sevi, cilvēka paša izveidoti likumi par sevi. Bet ģimenes iedotās pārliecības ir iedotas no malas – pašsaprotamas, iemācītas pārliecības, “spēles noteikumi”, ko neapšaubām, jo neesam izvērtējuši. “Bērziņi palīdzību neprasa, jo nav nekādi vājie”, “Bērziņi ar visu tiek galā paši”.\n\n“Ja cilvēks domā “esmu slikts vai nekompetents, esmu vājš, ja prasu palīdzību” un viņš šai domai notic (!), tad cilvēks sevi sargās no situācijām, kurā šī pārliecība draud aktivizēties. Un šī sargāšana ir pavisam normāla reakcija, jo tas patiešām ir sāpīgi – konfrontēties, saskarties ar pārliecībām, piemēram, - “esmu vājš”, “esmu slikta mamma vai tētis,” norāda speciāliste. \n\n  \n\n**Kad noticam pārliecībām**\n\n  \n\nPamatā mēs visi sevi aizsargājam trīs veidos – bēgot, sastingstot vai cīnoties. Sastingšana mūsu jau aprakstītajā situācijas kontekstā izpaužas kā “es tāpat te neko nevaru mainīt”, “nelūgšu palīdzību, jo tāpat neviens nepalīdzēs, tāpat nekas nemainīsies, neticu, ka var būt citādi, jo tāda ir mana pieredze”. Uzbrukšana izpaužas kā hiperkompensācija un pūles izskatīties perfektam. “Nevienam neļaušu redzēt, ka esmu nogurusi.” Tad visu darām paši, jo kāds var padomāt, ka esmu vājš,-a.\n\n> Problēma ir nevis tajā, ka kāds varētu nodomāt, ka esam vāji, bet tajā, ka nespējam panest sajūtu, ka cits varētu domāt, ka esam vāji. \n\nIzvairīšanās scenārijā cilvēks atliek darbus, atsakās uzsākt ko jaunu, attīstīt kompetences, izvairās mēģināt.\n\n  \n\n“Neviena aizsardzība pati par sevi nav slikta, tā ir tikai vai nu piemērota vai nepiemērota situācijai,” nosaka Agnese Orupe. “Ja mums uz ielas uzbrūk un grib atņemt somu, labāk ir ļauties un somiņu atdot. Bet ja slīgstam pienākumos un netiekam galā ar ikdienu, kurā ir rūpes par bērniem, nez vai padošanās ir ceļš uz risinājumu.”\n\n  \n\nProtams, ka šādas negatīvās shēmas var arī nebūt. Bet var būt likumi un vēstījumi no ģimenes. Aizsardzības reakcijas var rasties arī no tā, ka kāds cits ģimenē ir licis justies nekompetentam, tāpēc notiek hiperkompensācija.\n\n**Risinājums?**\n\n  \n\n“Domas - emocijas - ķermenis – uzvedība,” speciāliste noskaita kā mantru. “Šādā secībā attīstās problēmas. Ziepes sākas ar domām, bet pašu problēmu uztur cilvēka uzvedība. Un to, ka savām domām nav jāpakļaujas, no tām baidīties nevajag, mēs varam “iemācīties” tikai stiprinot kompetences.”\n\n  \n\nIkdienā var palīdzēt arī pierakstu veidošana – rakstot savas automātiskās domas, kādas nāk prātā, kad man ir jālūdz palīdzība, kāpēc atsakos lūgt palīdzību. Tad var pierakstīt arī ķermeniskās reakcijas un rīcību. Ieraudzīt un rīkoties, lai no tā tiktu ārā.\n\n> Lai shēmas lauztu, ir jāapgūst prasmes, kas šīs shēmas apgāž. “Baidīties, bet darīt tik un tā, teikt sev - vai nu man izdosies, vai nu es izdzīvošu,” stāsta terapeite. Kautrēties, bet prasīt palīdzību tik un tā, līdz šis ieradums nostiprinās par prasmi. \n\nJā, lai cik savādi, arī palīdzības lūgšana un pieņemšana nereti ir jāmācās kā iemaņa. Kā auto vadīšana, kā klavieru spēle. Soli pa solim un ar katru dienu arvien pārliecinošāk.\n\n  \n\n***\n\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)",
    "category": "dzives-gads",
    "categoryName": "Dzīves gads",
    "readTime": "4 min",
    "author": "Laura Bērziņa",
    "date": "2020-09-18",
    "published": true
  },
  {
    "title": "mairisbriedis",
    "excerpt": "Source: https://www.izaugtmilestiba.lv/post/mairisbriedis",
    "content": "# mairisbriedis\n\n---\n\n# Sava ceļa gājējs\n\n  * Izaugt Mīlestībā\n  * May 15, 2021\n  * 6 min read\n\n**Ar bokseri Mairi Briedi lepojas teju katrs latvieties. Viņa cīņām seko līdzi pat tie, kas boksa pasaulē neorientējas. Un reizi pa reizei es iedomājos, ar kādu sirdi sacensības aizvada Maira mamma ZINAĪDA BRIEDE. Cik viegli vai grūti ir pieņemt sava bērna izvēli – nodoties profesijai, kas it nemaz, nemaz nav vienkārša?**\n\n  \n\n  \n\n_Maija mēnesī, kad atzīmējam ne tikai Mātes, bet arī Starptautisko ģimenes dienu, kopā ar draugiem no “_[ __GEGE__](https://thegege.com/product/diapers/) _” uzrunāju Latvijā un pasaulē zināmu latviešu mammas, lai parunātu par mātes lomu toreiz un tagad. Par to, kas nepieciešams talantam, lai tas izaugtu par drosmīgu sava ceļa gājēju._\n\n  \n\n**Kādā atmiņā Jums palicis laiks pirms 36 gadiem, kad dzima Mairis?**\n\n  \n\nTolaik es biju viena pati, jo Maira tētis aizgāja armijā. Man bija 21 gads un diezgan droši varu teikt, ka nebiju gatava vēl kļūt par mammu. Man bija diezgan smagas dzemdības, dēlu man atnesa tikai desmitajā dienā pēc viņa piedzimšanas. Lai gan es pati jau ceturtajā gāju pa slimnīcu viņu meklēt. _(Silti smaida.)_\n\n> Jā, tie bija citi laiki, bērnus no mammām nodalīja, atnesa uz barošanu un aiznesa. Atstūma tādos ratos, satītus kūniņās, izdalīja un pēc laiciņa atkal visus “salasīja”. Kad tagad tā padomā, - trakums.\n\nKad pēc desmit dienām no slimnīcas mūs izrakstīja, devos uz kopmītnēm, jo tad dzīvoju kopā ar meitenēm vienā istabā trīs mēnešus. Mairis bija ļoti mierīgs mazulis – paēda un gulēja. Bet tolaik vēl aktuāla bija tā trakā tīšana! _(Smejas.)_ Satinām un gulēja kā zaldātiņš. Tagad jau mazuļus tā vairs netin.\n\n  \n\n**Teicāt, ka Maira tētis sākumā nebija kopā ar jums.**\n\n  \n\nJā, viņš no armijas atnāca, kad Mairim bija 18 mēneši. Sākumā dēls nepazina, ar laiku jau sadraudzējās. Uz to laiku Mairis sāka iet Rīgā Juglas bērnudārzā. Tādas slimošanas, kā tagad bieži bērnudārzniekiem, Mairim neatceros, bet viņam bija košanas laiks. _(Smejas.)_ Ārī tas vecums pārgāja, sadraudzējās ar grupiņas biedriem un bērniem sētā. Bērnu apkārt viņam bija daudz.\n\n**Kad Mairis tikko piedzima, kas Jums tolaik bija lielākais atbalsts?**\n\n  \n\nMana mamma, kas tagad jau ir mirusi, man palīdzēj, kā spēja. Lai gan teicu, ka nebiju gatava kļūt par mammu, tāpat jau gatavojos. Pirkām drēbītes, gaidību laikā bijām aizbraukuši atpūsties uz sanatoriju “Cīrulīši”. Jā, tādu kursu un māmiņu skolu kā tagad nebija. Patiesībā jau informācija par bērnkopību bija skopa – kaut ko uzzinājām no mammām, no ginekoloģēm. Kā pratām, tā dzīvojām, tā audzinājām. Ja ar šodienu salīdzinām – kā diena pret nakti.\n\n  \n\nKad Mairim bija trīs mēneši, aizbraucu dzīvot pie vecākiem uz Gaigalavu. Tur bija tantes un onkoļi, varētu teikt – ap mani bija saime, bet rūpes par bērnu gūlās tikai uz maniem pleciem. Katrs darīja savus darbus, bet vismaz biju kopā ar savējiem. Gaigalavas baznīcā Mairis četru mēnešu vecumā tika arī kristīts. Tolaik tas nebija jautājums diskusijām – tā vajadzēja. Šodien arī šī lieta ir stipri mainījusies. Kad no armijas atnāca Maira tētis, visi pārvācāmies uz Rīgu.\n\n  \n\n**Vai tad sadzīviski kļuva vieglāk?**\n\n  \n\nNu, kā to ņem. Autiņbikšu nebija ne Mairim, ne Maira māsai Santai, kas dzima pēc četriem gadiem. Bija tādi audumu trijstūrīši, ko mammas tolaik vārīja un gludināja, visas plānās un biezās sedziņas mazgājām ar rokām. Kamēr bērni gulēja, mammas mazgāja un gludināja, darīja mājas darbus. Arī veikalos nopērkamo putru un adaptēto maisījumu nebija, vārījām tumes. Bērnus audzinājām, kā pratām, vadījāmies no vecāku un radinieku ieteikumiem. Es reizēm domāju par tām kuplajām ģimenēm laukos, kā viņi dzīvoja.. tas bija ļoti grūti.\n\n  \n\n**Mairim augot, kurā brīdī bokss viņam kļuva aktuāls?**\n\n  \n\nTas bija pamatskolā, Mairi daži zēni sāka apcelt. Skolas pagalmā pagrūstījās, kāds piedraudēja. Visos laikos bijuši bērni, kurus pceļ, un tādi, kas mācās par sevi pastāvēt. Tad viens no viņa klasesbiedriem teica: “Mairi, ejam uz boksa nodarbībām. Sevi ir jāaizstāv.” Tā viņi abi kopā aizgāja. Sports zēnam ir ļoti veselīgs, sākumā domājām, ka tikai hobija līmenī šis viss. Bet tad aizvien vairāk tas sāka kļūt par ikdienas sastāvdaļu, regulāri treniņi, sacensībām sekoja sacensības.. Apmēram 14 gadu vecumā tas viss kļuva pavisam nopietni, jo treniņi nu jau bija trīs reizes dienā.\n\n  \n\n**Tāda disciplīna pusaudzim! Vai Jūs ar vīru Mairi kaut kā motivējāt?**\n\n  \n\nNē, Mairis pats gāja, neviens viņu neskubināja. Kā jau teicu – mēs sākumā skatījāmies uz šo sportu tikai kā uz vērtīgām fiziskām aktivitātēm. \n\n> Neviens tolaik nedomāja par tiem sasniegumiem, kādus viņš pats ar savu darbu reiz panāks. Uzvaras sacensībās viņu ļoti motivēja, tāpat lielisks bija viņa treneris Vasīlijs Čerņigovs – viņš tolaik bija Mairim kā tētis.\n\n  \n\n**Treneris Mairim bija autoritāte?**\n\n  \n\nJā, es domāju, ka tā bija. Pirms Maira dzimšanas ar Maira tēti jau bijām precējušies. Bijām divi iemīlējušies jaunieši, tomēr Maira 11 gadu vecumā, kad bokss jau bija ienācis dēla dzīvē, ar vīru izšķīrāmies. Lai gan ar tēti Mairim joprojām ir labs kontakts, treneris tolaik Mairim bija ļoti svarīgs. 16 gadu vecumā Mairis kļuva par Latvijas čempionu kikboksā un tāds palika līdz pat 2010. gadam.\n\n  \n\n**Kam Mairis ir līdzīgāks – savai mammai vai tētim?**\n\n  \n\nNezinu. _(Smejas.)_ Mairis ir sava ceļa gājējs, viņš ir pats par sevi. Un lai gan izskatās rāms un mierīgs, Mairim ir spēcīgs raksturs, dziļais ūdens. Un viņš prot arī kliegt. _(Smaida.)_ Bet mērķtiecīgs un stingru raksturu Mairis bijis jau bērnībā.\n\n  \n\n**Kuri no turnīriem Jums palikuši atmiņā visspilgtāk? Vai esat uz kādiem bijusi klātienē? Kādas bija emocijas?**\n\n  \n\nVisas Maira cīņas man šķitušas svarīgas, un uz vairākām esmu bijusi arī klātienē. \n\n> Kad Mairis sāk savu cīņu, man emocijas ir pārāk lielas, nekad neesmu varējusi uz to noskatīties. Manī viss trīc, bailes ir milzīgas, un es nevaru šīs sajūtas izturēt, tāpēc vienmēr esmu gājusi ārā.\n\n  \n\n**Zinu, ka māsa Santa Mairim ir viens no kvēlākajiem atbalstītājiem.**\n\nJā, māsa vienmēr ir bijusi brālim liela fane, dzīvo līdzi visām cīņām. Tomēr, kad Mairim ir nometnes vai turnīri, tad visi viņu atbalstām, palīdzot Maira sievai Jūlijai ar bērniem, piemēram. Ar Jūliju mums ir labas attiecības. Es patiesībā teju katras brīvdienās braucu ciemos pie puikām, pa darba dienām jāstrādā savā zobārstniecībā. Reiz, kad Mairim bija nometne, jaunākais dēļiņš bija nesen dzimis. Jūlijai ir trīs dēli, ir ko turēt. _(Silti smaida.)_\n\n  \n\n**Vai kādā brīdī ir izjusts spiediens no mediju puses?**\n\n  \n\nJā, ir man zvanījuši dažādi žurnālisti un jautājuši viedokli, bet beigās uztaisījuši paši savu stāstu. Pirms publicēšanas saskaņot materiālus neatsūta, tāpēc es vairs neraujos uz publicitāti. Man tas tiešām nav vajadzīgs. Man ļoti daudz kas nav paticis no tā, ko mūsu mediju vide radījusi par Mairi. Es tad reizēm domāju, kāpēc tā rīkoties – nevienam Mairis nav neko prasījis, pats ar saviem spēkiem, gribu un raksturu visu panācis. \n\n  \n\n**Labu laiciņu esat arī vecmāmiņa. Vai jūtat, ka ar mazbērniem būt ir stipri citādi, kā ar saviem bērniem?**\n\n  \n\nProtams! Ir pat tāds teiciens, ka vecāki audzina, bet vecvecāki mīl. _(Smejas.)_ Nu, protams, ka mīl arī vecāki, tomēr tagad, skatos uz saviem mazbērniem un domāju – viņiem atdot varētu visu. Mairim ir pieci bērni - no pirmajām attiecībām dvīņi Ričards un Daniels, bet ar sievu Jūliju - Rafaels, Brendans un Gabriels. \n\n> Pret saviem bērniem biju stingra, pret mazbērniem prasības ir nesalīdzinoši mazākas. \n\nMan šķiet, ka tagad bērni dzimst citādāki – attīstītāki, zinošāki, prasīgāki, vairāk vēlas individuālu uzmanību. Agrāk bērni vairāk spēlējās paši ar sevi, liekas, ka bija pat radošāki, jo vajadzēja izdomāt rotaļas, lai izklaidētos. Šodien bērni ir arī drosmīgāki.\n\n  \n\n**Teicāt, ka bijāt stingra mamma.**\n\n  \n\nJā, savus bērnus audzināju disciplīnā, izmācīties un man atrādīt mājasdarbus bija pašsaprotama lieta. Ja bērni man teica, ka būs mājās 21:00, viņi tiešām bija. \n\n> Savu reizi Mairis man tika teicis, ka ies dzīvot pie kaimiņu puikām.. _(Domīgi skatās tālumā.)_ Kā tolaik pratām, tā audzinājām. Ir visādi gājis, ir bijis grūti, kā teju visiem tolaik. \n\nBērni pēc skolas nāca uz manu zobārstniecību, jo man bija daudz jāstrādā. Mana mamma arī bija prasīga. Nebūtu melots, ja teiktu, ka man tādas bezrūpīgas bērnības nemaz nav bijis. Kopš septiņu gadu vecuma ganīju govis, laukos bijs daudz jāstrādā. Un liela daļa no vecvecākiem šodien man piekritīs – darba netrūka arī bērnu ikdienā. Tagad skatos uz mazbērniem un domāju – pilnīgi cita pasaule!\n\n  \n\n**Vai Mātes diena Jūsu ģimenē tiek kā īpaši atzīmēta?**\n\n  \n\nAgrāk jau svinējām tikai 8.martu, kad visi sievietēm dāvināja ziedus. Bet Mātes dienā mani bērni apsveic mani katru gadu. Netaisām lielas ģimenes pusdienas, bet kūciņu ar kafiju vienmēr apēdam. Santa atbrauc pie manis katru gadu. \n\n  \n\n**2014\\. gadā Mairis Briedis Latvijas iedzīvotāju balsojumā tika atzīts par Eiropas gada cilvēku Latvijā. Vai izjūtat lepnumu par saviem bērniem ikdienā?**\n\n  \n\nJā, par abiem saviem bērniem man ir lepnums. Es domāju, ka ikviens vecāks sirdī ar saviem bērniem lepojas, bet Maira sasniegumi, protams, ir iespaidīgi un raisa manī lielu prieku par dēla apņēmību un mērķtiecību. Es esmu lepna mamma, nudien.\n\n  \n\n***\n\n  \n\n_Satura un foto kopēšana bez saskaņošanas tiks uzskatīta par autortiesību pārkāpumu._\n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Iedvesma un idejas](https://www.izaugtmilestiba.lv/blog/categories/iedvesma)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)",
    "category": "2-3-gadi",
    "categoryName": "2.-3. gadi",
    "readTime": "6 min",
    "author": "Laura Bērziņa",
    "date": "2021-05-15",
    "published": true
  },
  {
    "title": "mamma-un-darbs",
    "excerpt": "Source: https://www.izaugtmilestiba.lv/post/mamma-un-darbs",
    "content": "# mamma-un-darbs\n\n---\n\n# Mamma un darbs\n\n  * Izaugt Mīlestībā\n  * Jun 25, 2019\n  * 3 min read\n\nUpdated: Sep 25, 2019\n\n**Es smejos, ka psihoterapeites Rozvitas Špallekas grāmata \"Māmiņ, vai tu mani mīli?\" ir kļuvusi par manu mazo Bībeli. Par cik mans divgadnieks lēnām gatavojas bērnudārza gaitām, es no savas \"Bībeles\" padalīšos arī ar jums nodaļā par to, kas mammai būtu jāpārdomā pirms atsākt algotu darbu ārpus mājas.**\n\n  \n\n  \n\n> Galvenā vajadzība bērnam līdz pilnam trešajam dzīves gadam ir viena vai vairākas pastāvīgas kontaktpersonas. \n\nJa bērnam ir divas, trīs vai pat četras pastāvīgas kontaktpersonas, kas ar viņu intensīvi nodarbojas, nekas ļauns nenotiek, ja kāda no kontaktpersonām vienmēr nav klāt. \n\n  \n\nBērnam nepieciešama ne tikai pastāvīga kontaktpersona, bet arī nepieciešams, lai šis cilvēks bērnam intensīvi pievērstos, kaut tā būtu arī stunda vai pusstunda dienā. Nedalīta uzmanība, laiks tikai bērnam. Tā ir ķermeniska tuvība - glāsti, arī rotaļas ar bērnu - kopā celt, ķert, slēpties.. Ar to vien, ka kontaktpersona ir līdzās, nepietiek, lai radītu paļāvīgas attiecības starp viņu un bērnu.\n\n  \n\nIzraēlas kibucos redzams, ka bērni var būt psihiski stabili, kaut arī mātes visu dienu strādā. Vienā kibucā dzīvo vairākas ģimenes. Viena no mātēm paliek mājās un aprūpē bērnus, kamēr pārējās iet uz darbu. Pusdienas pārtraukumos un vakaros māte intensīvi nododas pašas bērnam. Šāda veida bērna aprūpe nenoved pie attiecību traucējumiem starp māti un bērnu, jo bērns var katru dienu savu māti izjust, un laikā, kad mammas nav klāt, ir līdzās uzticama kontaktpersona.\n\n  \n\n**Ne katra mamma, atsakoties no darba profesijā, ir \"laba\" mamma**\n\n  \n\nTomēr, ja mamma būšanu ar savu bērnu godīgi sev var atzīt kā upuri, mamma var tik ļoti iztukšoties, ka tai nebūs enerģijas un mīlestības, ko dot savam bērnam. \n\n  \n\nTe autore iezīmē situāciju no prakses: Kādai mammai bija godīga vēlēšanās darīt visu sava bērna labā, tāpēc \"upurēja\" savu profesionālo darbību. Šo upuri viņa sākotnēji bija nesusi labprāt, jo viņas ideālie priekšstati par bērniem un bērnu audzināšanu bija iedvesuši pārliecību, ka bērni viņai to atmaksās. Viņa iedomājās, ka viņas \"upuris\" gādās par to, lai bērni bez traucējumiem attīstītos par paklausīgiem bērniem, ar kuriem tie varēs nākotnē lepoties. Tomēr notika gluži citādi. Bērni nebija ne paklausīgi, ne pakļāvīgi, reaģēja ar spītu, jo mamma tos stipri ierobežoja. Turklāt neviens neizrādīja mammai atzinību par to, ko viņa dara. Un rezultātā sieviete aizvien biežāk jutās aizkaitināta un ekspluatēta. Un ļoti nogurusi. Bērni izjūt mūsu garīgo prombūtni. Lūk, šis ir piemērs, kad sieviete nekļūst par labu mammu, nododoties tikai un vienīgi saviem bērniem.\n\n  \n\n**Bet mamma, kas strādā, var būt arī ļoti laba mamma!**\n\n  \n\nMammas, kas visu dienu strādā un tikai vakaros ir ar savu bērnu, visbiežāk ilgojas pēc saviem bērniem. Šīm ilgām ir piejaukts sliktas sirdsapziņas piliens, tāpēc viņas sevišķi intensīvi nododas saviem bērniem. Viņas ir klāt ar visu savu sirdi! Un bērns šo attieksmi izjūt kā ļoti jauku un aplaimojošu.\n\n  \n\n**Ja mamma grib strādāt līdz bērna trīs gadu vecumam**\n\n  \n\nJūs noteikti lasāt šo un pie sevis smejaties - vai tad ir izvēle? Jā, mīļās mammas, valsts pretimnākšanu neizrāda, tāpēc viss uz vecāku pleciem - kā var atrisināt, sakārtot situāciju, lai \"cietušo\" būtu pēc iespējas mazāk :)\n\n  \n\n> Mammām, kas grib strādāt ārpus mājas, būtu jāievēro divas lietas: savam bērnam ir jāatrod pastāvīga kontaktpersona, uz kuru var paļauties, un vismaz pusstundu dienā intensīvi jānodarbojas ar savu bērnu (vai bērniem).\n\n  \n\nTas gan nozīmē, ka mīlestības pilns kontakts ar cilvēku, pie kā bērns paliktu, ir jānodibina līdz mamma atsāk strādāt. Bērnam šī kontaktpersona pilnībā jāakceptē. Ja māte uzticēsies, tai neradīsies vainas apziņa. Turpetī, ja mamma šos divus noteikumus ievērot negribēs un atstās savu bērnu pie bērnam svešiem cilvēkiem, kaut tie būtu viņa radinieki, bērna paļāvība uz mammu tiks spēcīgi grauta.\n\n***\n\n_\"Izaugt Mīlestībā\" materiālu pārpublicēšana atļauta tikai ar šīs platformas īpašnieku atļauju._\n\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Sajūtas un emocijas](https://www.izaugtmilestiba.lv/blog/categories/emocijas)",
    "category": "2-3-gadi",
    "categoryName": "2.-3. gadi",
    "readTime": "3 min",
    "author": "Laura Bērziņa",
    "date": "2019-09-25",
    "published": true
  },
  {
    "title": "mamma_un_emocijas",
    "excerpt": "Source: https://www.izaugtmilestiba.lv/post/mamma_un_emocijas",
    "content": "# mamma_un_emocijas\n\n---\n\n# Un kas to zin`, kas būs tālāk..\n\n  * Izaugt Mīlestībā\n  * Aug 7, 2019\n  * 4 min read\n\nDroši vien tā ir pati lielākā atļauja man sev pašai – nejusties sliktai, nebaidīties jokot par savu neideālumu, sarunās ar citiem padalīties par to, kas mani tracina mana bērna uzvedībā (un kas viņu tracina manējā). Šādas sarunas bez izpušķojumiem - tieši tas palīdz iztaisnot plecus, atbrīvot žokli no ciešā sakodiena un pacelt galvu.\n\n  \n\n  \n\nMūsu dēlam drīz būs jau divi gadi. Pirmais gads bija smags, no tā laika neko negribu atcerēties, viss kā miglā tīts. Otrais gads visādā ziņā bija pavērsiens, ļoti piepildīts, bagāts, ģimeni vienojošs. Un tas tāpēc, ka otrajā gadā manī ieslēdzās pašsaglabāšanās programma, kur par galveno instrumentu kļuva grāmatas – es izlasīju tik daudzumu grāmatu, iedziļinoties visdažādākajās temās! [..] Kaut kas “paķēra” uz nedēļu - divām, kaut kas uz pāris mēnešiem, kaut kas “nepaķēra” vispār jau pašā sākumā. Tas bija laiks, kad mazināju savu izsalkumu pēc kaut kā jauna, pabaroju sevi ar citādu informāciju par it kā zināmām tēmām. Sanāk, ka es biju tādās kā grāmatu brīvdienās. Es lasīju tik aizrautīgi, it kā burti būtu maize, bet es – meitene no Ļeņingradas blokādes laika. Es nekad no pilsētas neatgriezos bez grāmatas, staigāju pa grāmatu veikaliem kā uz meditācijām – nepievērsiet uzmanību, es te vienkārši pastāvēšu un paelpošu lappuses. [..]\n\n  \n\nUn šajā laikā es sapratu ko svarīgu par šodien aktuālo tēmu - akceptēt bērna emocijas, ļaut mazajam cilvēkam izraudāties, izkliegties un atbrīvot savu spriedzi. Es vienmēr to iedomājos un izjūtu tā: tu nosedz ar savu ķermeni granātu. Tu katru reizi gulsties uz šīs granātas un dažkārt no tās sprādziena viss tevī iekšā sasprāgst sīkās druskās, tāpēc, ka tas ir neiedomājami grūti – pastāvīgi piesegt granātas.\n\n  \n\nEsmu jau gana daudz dzīvojusi šajā lielajā pasaulē, lai būtu izstrādājusi normālas, veselīgas reakcijas uz ko līdzīgu, taču ar bērniem tās nenostrādā, katrā gadījumā ar maziem bērniem – ne. Abstrakti jēdzieni viņu prātam ir nesaprotami, arī psihiskās pašregulācijas mehānismi nav saprotami. Un tas viss neizsakāmi nogurdina, jo ilgi pārstrādāt cita niknuma enerģiju un frustrācijas nav nekas patīkams. \n\n> Tāpēc es nekad neskumšu pēc šī laika, kad bērns bija vēl pavisam maziņš. Ne velti kāds asprātis ir teicis - tu nekad neuzzināsi savu patieso pacietības mēru, kamēr tev nepiedzims bērni.\n\nKas tādos brīžos man palīdz nesajukt prātā? Atzīšanās, ka konkrēti tagad man ir slikti un ļaušana sev netēlot, ka tas tā nav. Es nelūdzu, lai kāds mani mierina, ņem uz rokām un uzjautrina. Un man šobrīd nav vajadzīgi nekādi padomi par to, kā sevi salabot – jo es nemaz neesmu salūzusi. Nekas no tā, ko es jūtu, nevar mani nogalināt. To var tikai mana pretošanās šīm sajūtām. Nejūtīgums un karš pašai ar sevi. Ja sākšu sevi mākslīgi aiz matiem vilkt ārā no tā visa – iestigšu vēl dziļāk. Lai nu ko, bet savu iekšējo aktrisi es atpazīstu ļoti labi - izcili “turas” uz skatuves, bet grimmētavā rūgti raud. \n\n  \n\nMēs dzīvojam ļoti pretrunīgu uzstādījumu laikā - no vienas puses dzirdam aicinājumus lolot savu iekšējo bērnu, mīlēt to, lutināt, bet no otras – būt apzinātam, atbildīgam pieaugušajam, kas spēj nošķirt emocijas no faktiem, un mīlēt tādas briesmīgas frāzes kā “es cienu tavas vajadzības”, “tu pārkāp manas robežas” un “labi, es tevi dzirdēju”. Tāpēc sanāk, ka manam iekšējam bērnam dažkārt ir trīsdienu rugāji, bet pieaugušais manī savā bērna trakumā klapē ar lāpstu pa smilšu kastes malu. Es neprotu un nevaru tā vienkārši mirklī pārslēgties. No straujas upes jau arī izkāpt var tikai lēnām pieceļoties, lēnām ar kāju taustot pamatni un pamazām soli pa solim virzīties uz krastu..\n\n  \n\nMana draudzene trīs bērnu mamma Saška, vienmēr teikusi, ka vecāku vainas apziņa mums tiek izsniegta jau dzemdību namā. \n\n> Nav iespējams saskaitīt, cik reizes es esmu jutusies vainīga sava bērna priekšā, kad atkal uzbļāvu (un dažkārt šie bļāvieni izklausījās pēc ultraskaņas), kad uzšāvu ar plaukstu pa dibenu, tāpēc, ka nekas cits nenostrādāja. Es domāju, ka ikviena mamma kaut reiz ar šausmām ir sapratusi, ka izskatās kā tā “trakā, psihiski nelīdzsvarotā māte uz ielas”, par kuru šausminājas savā grūtniecības laikā, un par kuru nosolījās nebūt nekad dzīvē. \n\nJa nekad neesi pabijusi viņas ādā, tev nesaprast, kā tas ir – ar visiem spēkiem turēties pie paša pieaugušākā sevī, un lai bezspēkā neapgultos turpat, kur esi - pie zemes.\n\n  \n\nMēs tik ļoti baidāmies “traumēt” savus bērnus ar savu emociju uzplaiksnījumiem (arī izskatīties kā “nepareizie” vecāki sabiedrības acīs), ka traumējamies paši reizi pa reizei atkal piesedzot granātas ar savu ķermeni – uzskatot šo upuri par varoņdarbu, uzskatot to par likumu un nesot kā karogu sev virs galvas. Taču man nepatīk ne tāds upuris, ne tāds karogs – es gribu justies un dzīvot pēc apstākļiem, pēc tiem spēkiem, kādi man ir šobrīd. Bez pastāvīgas atgadināšanas sev “par svarīgo”, non-stop režīmā, kurš nepanesami nogurdina. Dažkārt suns ir vienkārši suns – nevis pravietisks sapnis. Un sāpes nav mūžīgas. Un vieglāk var palikt nevis tad, kad esi izrunājies un visu izstāstījis kādam, bet vienkārši no sirds izsmējies par kādu stulbu joku, smējies balsī savus skaļos, atbrīvojošos un skanīgos smieklus.\n\n  \n\nTāpēc vainas apziņas vietā es izvēlos grāmatu, kafiju, pagulēt un paraudāt, izvēlos pacelt balsi, izvēlos pačīkstēt un pasūdzēties, izvēlos pateikt “esmu piekususi”, izvēlos atvainoties un apskaut vai vienkārši aiziet un apliet dārzu, lai nedzirdētu un neredzētu.. Jo ziniet - katrs no mums dara labāko no iespējamā.\n\n  \n\nTulkoja: Ginta FiliaSolis speciāli “Izaugt mīlestībā”\n\nAvots: [http://gnezdo.by](http://gnezdo.by/)\n\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Sajūtas un emocijas](https://www.izaugtmilestiba.lv/blog/categories/emocijas)",
    "category": "gaidibas",
    "categoryName": "Gaidības",
    "readTime": "4 min",
    "author": "Laura Bērziņa",
    "date": "2019-08-07",
    "published": true
  },
  {
    "title": "martasproge",
    "excerpt": "Source: https://www.izaugtmilestiba.lv/post/martasproge",
    "content": "# martasproge\n\n---\n\n# Savu ceļu meklējot\n\n  * Izaugt Mīlestībā\n  * May 10, 2020\n  * 17 min read\n\nUpdated: May 12, 2020\n\n**Maija mēnesī “Izaugt Mīlestībā” projekts svin savu divu gadu jubileju. Un saruna ar**[** _MARTU MARIJU SPROĢI_**](https://www.instagram.com/marta.marija.sproge/)**patiesībā bija plānota kā pirmā, ko vēlējos publicēt. Nekas jau bez iemesla nenotiek. Šobrīd saruna par pieņemšanu (cilvēku, situācijas, pagātnes..) un mājmācībām aktuālo notikumu fonā ieguļas daudz labāk.**\n\n**Kā mainījusies ikdiena Sproģu ģimenē līdz ar pandēmijas sākumu?**\n\n  \n\nJāsaka - minimāli. Ja mēs nesekotu līdzi ziņām, tad pie mums laukos viss tik pat kā pa vecam. Bērni joprojām mācās mājmācībā, kā tas ir bijis vienmēr. Vīrs savas darba lietas jau labu laiku atpakaļ ir sakārtojis tā, lai var darīt attālināti. Turpinām darboties un attīstīt mūsu nometņu un atpūtas vietu [_“Ganības”_](https://www.facebook.com/camp.ganibas/). Bērniem gan atkrīt interešu pulciņu apmeklēšana, un mēs arī saprotam, ka vasara “Ganībās” gaidāma klusāka – visticamāk nenotiks nometnes un kāzas, kā bija plānots. Mēs arī piedzīvojam sava veida neziņu par turpmāko laiku, bet priecājamies, ka individuālie viesi - pāri un ģimenes - jau no agra pavasara brauc pie mums atpūsties. Jā, cilvēki šobrīd nevar ceļot ārpus valsts, bet var braukt Latvijas dabā vai, piemēram, pie mums uz Užavu! Tāpat bija plānoti koncerti arī ārpus Latvijas saistībā ar manu nesen izdoto bērnu mūzikas albumu [_“Visi Kopā”_](https://www.martamarijamusic.lv/) , bet šobrīd izskatās, ka arī šie pasākumi tiks atcelti. \n\n  \n\nTomēr, protams, tādā pasaules kontekstā raugoties, visi esam vienoti, jo stāvam iepretim kaut kam jaunam un nezināmam. Un, protams, ka sirds sažņaudzas par šo situāciju un milzīgajām emocionālajām, fiziskajām un finansiālajām problēmām, kurām šobrīd iet cauri cilvēki. Mani grūtākos dzīves brīžos stiprina doma par cilvēces spēju pārciest vēsturē tik neaptverami dramatiskus notikumus, piemēram, Pirmo un Otro pasaules karu. Cilvēks ir ļoti adaptīva būtne. Jā, kādam tas izdodas vieglāk, kādam grūtāk, - jo esam atšķirīgi un dažādi izdzīvojam arī fiziskās sāpes un emocionālas ciešanas. Tomēr es uz dzīvi kopumā raugos kā iespēju katru dienu atkal no jauna izvērtēt, kas man ir svarīgs, atgādināt sev savas vērtības, pie tām turēties un būt apzinātākam ar katru dienu, ne tikai krīzes brīžos. Pajautāt sev, vai es piepildu savu aicinājumu, kuru tikai es pati varu zināt?\n\n  \n\n**Dzirdu Tevī lielu mieru.**\n\n  \n\nManā gadījumā izpaliek šoks par kardinālu ikdienas maiņu. Saka jau, ka neziņa cilvēkam ir viena no grūtāk izturamajām lietām, jo zūd ilūzija, ka kaut ko kontrolējam. Un šī neziņa jau skar mūs visus. Tomēr mans fokuss ir uz iekšējo mieru, cik vien iespējams. Arī uz mieru ģimenē un līdzcilvēkiem sev apkārt. Ja es redzu, ka notiekošo nevaru ietekmēt, tad cenšos ļauties notikumu gaitai, tomēr, ja varu ko mainīt, - tad esmu tādā kā svētā neamierinātībā un iespēju robežās rīkojos pēc labākās sirdsapziņas un tā brīža zināšanām. Atrasties mājās teju visu laiku un būt tik cieši kopā ar bērniem un mīļoto cilvēku patiesībā ir mans dzīvesveids jau padsmit gadus. Mans dzīvesveids kopumā laikam sanāk kā dzīve karantīnā. _(Smejas.)_ Bet tieši tas vienmēr ir bijis mans un vīra sapnis. Mēs ar Pēteri vienmēr esam gribējuši, lai bērniem ir pilnvērtīga bērnība ar lielu mieru un brīvību. Laukos pie dabas šis miers ir daudz vairāk, pēc kā, manuprāt, alkst ikviens cilvēks. Dzīve laukos noteikti rit dabiskāk, bez tādas sintētikas, samākslotības.\n\n  \n\n**Un kā ar tiem cilvēkiem, kas mīl pilsētas vidi, kas būšanu dinamiskā ikdienā izbauda?**\n\n  \n\nVaru saprast arī šādu dzīvesstilu, jo pati uzaugu Rīgas centrā, lai gan vasaras vienmēr pavadīju laukos. Pilsētas dinamikai noteikti ir savs šarms. Es vairāk domāju par to, ka dzīvojam pasaulē, kurā apkārtējā vide mainās neaptveramā ātrumā – tehnoloģijas, sabiedrības normas, ekonomika.. Cilvēks nespēj šo visu pilnvērtīgi integrēt savā dzīvē. Un no tā cieš gan bērni, gan ģimenes, gan attiecības – šķirto laulību skaits ir katastrofāli augsts! Lielākā vai mazākā mērā visa finansu sistēma balstās uz – “vairāk ir labāk”, bet tas liek upurēt kopīgo un tik dārgo laiku ģimenei un savstarpējām attiecībām, kas ir visa pamats. \n\n> Abi vecāki strādā vairāk, lai maksātu rēķinus, kredītus, lai būtu vairāk jaunu mantu bērnam, dārgu ceļojumu vai iespēja bērnam iet labākajās privātskolās. Un šādā ritenī cilvēkiem nav laika satikties. Nav labi vai slikti, ir tikai jautājums – vai tas ir tā vērts? \n\nŠis laiks noteikti aktualizē jautājumu, vai pie “normālā”, kas bijis pirms pandēmijas, mēs patiešām vēlamies atgriezties.\n\n**Domāju, ka vienas pareizās atbildes nav. Man ļoti patīk teiciens, ka katram ir sava taisnība savā dzīvē.**\n\n  \n\nJā, katram savs. Mēs ar vīru diezgan ātri sapratām, ka viens vairāk rūpēsies par ģimeni finansiāli, bet otrs būs vairāk mājās, rūpējoties par ģimeni no iekšpuses. Tas ir vēl viens no iemesliem, kāpēc izvēlējāmies savus bērnus izglītot mājmācībā - lai mēs varētu būt vairāk ar viņiem kopā arī ikdienā. \n\n  \n\n**Pastāsti, kāda ir viena diena “parastā” jūsu mājās?**\n\n  \n\nŠo gadu laikā esam iemācījušies būt fleksibli un radoši, jo ar tik lielu bērnu pulciņu korekcijas arī noteiktā dienas kārtībā ir normāla parādība. Tomēr cenšamies turēties pie sava grafika – laiks mācībām un dažādiem interešu pulciņiem ir dienas pirmajā pusē, bet atpūtai – vakarā. Vienmēr ļoti izbaudu mierīgos rītus kopā ar bērniem. Pēc lēnām, kopīgām brokastīm varam apsēsties “rīta aplī” un kopā ar bērniem dziedāt, lasīt, pavingrot un sarunāties par jaunās dienas plāniem vai kas kuram uz sirds. Pēc tam divas trīs stundas tiek veltītas mācību programmas apguvei, kur, ja nepieciešams, katram bērnam atsevišķi palīdzu. Citreiz šajā laikā visi kopā apgūstam ko jaunu, taisām kopīgu rokdarbu, projektu. Tad seko pusdienas, kuras bieži gatavojam kopā ar bērniem. Tad dodamies dabā. Pēcpusdienā bērniem ir pulciņi, vakarā kopīgas vakariņas un atpūta ar grāmatu vai filmu.\n\n  \n\n**Mājmācība kā dzīvesveids.**\n\n  \n\nJā, jo tās pamatā ir redzējums, ka bērns nemācās tikai no grāmatām, bet visur un visu laiku. Angļu pedagoģe un mājmācības iedvesmotāja Šarlote Meisone ir teikusi, ka “izglītība ir gaisotne, disciplīna un visa dzīve.” Tieši šī gaisotne un atbalstošā vide, kurā bērns dzīvo un mācās, ir ļoti svarīga viņa emocionālās un fiziskās veselības attīstībai un veiksmigākai zināšanu apguvei, kas turpināsies visas dzīves garumā. Šodien sabiedrība ir uzlikusi tik lielu fokusu uz zināšanu apguvi, uzvedības normām, lai gan vairāk būtu jādomā, par kādu cilvēku bērns izaugs. Par viņa rakstura izkopšanu un vērtību ielikšanu, drošo pamatu, kuru viņš būs piedzīvojis, lai pēc tam, kā uz stipras klints stāvot, izturētu arī tos neizbēgamos dzīves grūdienus, kuri sagaida pieaugušā cilvēka dzīvē. \n\n> Kāds ir teicis, ka vieglāk ir izaudzināt stipru bērnu, nekā salabot salauztu pieaugušo. Bērni ļoti bieži pāragri un vēl nenobiedruši ir spiesti iziet jau vieni ārpus savas drošās teritorijas, kas ir ģimene. \n\nVieta, kur viņu vislabāk pazīst un spēj uztver kā unikālu, ne vienu no masas. Bērnība nav gatavošanās pieaugušā dzīvei. Bērnība ir bērnība. Bērns nav mini-pieaugušais, lai tiktu galā ar pieaugušam cilvēkam pielīdzināmu ikdienas slodzi un spiedienu. Bērnība ir laiks, lai jaunais cilvēks tiktu lolots un pasargāts. Un šeit nav stāsts par dārgākajām mantām, jaunākajām aplikācijām un ceļojumiem. Tieši pretēji. Par lielāku brīvību, dabiskumu un vienkāršību, kurā var attīstīties šī bērna unikalitāte, kurā viņš netiek salauzts, piemērojot viņa individualitāti vispārpieņemtajām normām. \n\n  \n\n**Vai Tu zini, cik ģimenes Latvijā piekopj mājmācību?**\n\nSkaits ar katru gadu pieaug. Pirms astoņiem gadiem ar domubiedriem nodibinājām [_“Ģimeņu Skolu Apvienību”_](https://www.gimenuskoluapvieniba.lv/) , kura rīko dažādus seminārus, pulcē Latvijas mājmācības ģimenes savā starpā, tulko grāmatas. Precīzi nepateikšu, bet tās, kuras es zinu, ir vairāki desmiti. Ne visas ģimenes to atklāj, jo baidās no sabiedrības neizpratnes. Bet jā, mājmācība Latvijā ir oficiāla izglītības iegūša iespēja līdz 6. klasei. Tas nozīmē, ka ir iespēja apgūt valsts izstrādāto izglītības programmu, mācoties mājās, pēc tam pārejot uz tālmācības programmu.\n\n  \n\nBērns ir skolas “uzskaitē”, mācību gada sākumā saņem grāmatas un darba burtnīcas. Būtiskākā atšķirība ir tajā, ka mācīšanās vidi, veidu un tempu nenosaka skola un skolotājs, bet gan vecāki paši. Ir iespēja mācību vielā doties ātrāk uz priekšu, vai, ja nepieciešams, paņemt pauzi, jo mācību viela tiek apgūta, novērtējot katra bērna individuālo tempu. Katram priekšmetam no skolas aptuveni reizi mēnesī ir kāds pārbaudes darbs, kuru skolotāji atsūta elektroniski, un bērni patstāvīgi izpilda. Tāpat arī mājmācības bērni 3.un 6. klasē pilda valsts diagnosticējošos pārbaudes darbus - dodas pildīt uz konkrēto skolu. Šāda mācīšanās prakse pasaulē ir jau vairākus desmitus gadu, kamēr Latvijā tā ir vēl salīdzinoši jauna pieeja. Domāju, ka šis pārmaiņu laiks daudziem liks aizdomāties par šādu izglītības veidu un dzīvesveidu kopumā.\n\n  \n\n**Tas nozīmē, ka bērniem atzīmes tiek liktas reizi mēnesī?**\n\n  \n\nJā, e-klasē varu aplūkot skolotāju izlabotos darbiņus, bet bērniem pārsvarā nemaz nestāstu vērtējumu. Reizēm pārrunājam skolotāju norādītās kļūdas, pilveidojot izpratni vai liekot pašam bērnam vēlreiz pamēģināt atrisināt konkrēto uzdevumu. Jo atzīmes kā motivācija līdz zināmam vecumam var veicināt nepareizu pāšvērtējumu un bailes kļūdīties. Pat, ja atzīmes ir labas, šāda vērtēšana var radīt bailes vai liekus pārdzīvojumus no kļūdīšanās. Cilvēkā vēlme izzināt un brīnīties par šo pasauli ir pavisam dabisks process. Tās ir kā cilvēktiesības, ar kurām bērns jau piedzimst. Skolotājs vai vecāks pēc būtības var bērnā atraisīt vien lielāku zinātkāri, kura bērnā jau mājo. Tāpēc galvenais uzdevums ir rūpēties par atbalstošu un atbilstošu vidi bērna attīstībai. \n\n  \n\nMan no skolas laikiem atmiņā ir mācīšanās bieži atzīmju dēļ un bailes par to, kas būs, ja es dabūšu sliktu atzīmi. Lai gan kopumā es mācījos labi. Vai arī cik bieži ir dzirdēts,- “Es nepatīku tam skolotājam, tāpēc viņa priekšmets man nesokas.” \n\n> Ja bērns jūt, ka skolotājam viņš nepataīk – bērns nespēs uztvert informāciju, ko šis skolotājs stāsta, jo bailes bloķē. Un tas patiešām ir skumji. \n\nTāpēc tik izšķiroša ir individuāli atbalstošā pieeja un mīlestības pilnā disciplīna, kārtība un vide, lai bērns spētu uztvert zināšanas.\n\n  \n\n**Savus bērnus disciplinēt nereti ir sarežģītāk nekā svešam. Ar mammu bērni mēdz atļauties vairāk..**\n\n  \n\nDaudziem vecākiem mācīšanās kopā ar bērnu izklausās neiespējama vai šķiet ļoti grūta, jo visbiežāk mums ir asociācijas ar mājas darbu pildīšanu vakaros. Mani bērni, piemēram, nezina, ko nozīmē sagurušiem pēc dienas skolā vēl sēdēt pie matemātikas uzdevumu risināšanas. Protams, ne vienmēr bērns lec no prieka, piemēram, par jauno vārdšķiru tēmu latviešu valodā. Un ne katru rītu bērni ir sajūsmā, kad jāķeras klāt grāmatām, ja tik vilinoša ir, piemēram, Lego būvēšana. _(Smejas.)_ Bet ir reizes, kad ļaujos bērnu iniciatīvai, paņemot papildus brīvdienu no mācību grāmatām. \n\n  \n\nTomēr svarīgākais ir un paliek katra bērnam attīstības temps un unikālais bērna mācīšanās veids. Es vēroju katru bērnu, cik viņš ir ieinteresēts, cik spējīgs iedziļināties. Ja redzu, ka steidzos pārāk ātri uz priekšu, iepauzējam. Vai otrādi, ja redzu, ka ir sapratis, dodamies straujāk uz priekšu. \n\n> Man no skolas laika ir atmiņas par bērniem ar “caurumiem vielā”, jo programma ir jāizpilda un temps visiem ir viens. Nežēlīgi, tu tāds mazs cilvēks klumburē līdzi, sevi šaustot, it kā ar tevi kaut kas nebūtu kārtībā. Un ja tu kaut ko atļaujies nezināt, tad pajautāt - vismaz man - bija ļoti kauns. Mājmācībā tas atkrīt, jo bērns būs drošs visu vecākiem jautāt. Un, ja es nezinu atbildi, tad kopīgi to meklējam, bērnam rādot, ka arī pieaudzis cilvēks turpina mācīties visu dzīvi. \n\n**Tev noteikti par skolu ir arī kādas labas atmiņas..**\n\nNepārproti mani, mājmācība nav mūsu vēršanās pret skolas sistēmu. Atmiņu no skolas laika man ir ne mazums arī jauku. Man un vīram gluži vienkārši mājmācības dzīvesveids ir tuvāks mūsu izpratnei, mums tas strādā. Man visi bērniņi ir dzimuši mājās. Tas savā veidā arī parāda to mūsu sajūtu un redzējumu par vēlmi pēc dabiskākas notikumu norises mūsu dzīvē. Sievietes ķermenis ļoti labi zina, kā laist pasaulē bērniņu, ja vien tam netraucē. Tā ir mana pieredze un no tās arī runāju. Tāpat arī par mācīšanos - tas ir tik dabisks process! Ja pārlieku daudz tiek forsēts, mācības tiek spiestas, bērnā var rasties pretreakcija. Tāpēc, piemēram, bieži stimulētas dzemdības beidzas ar ķeizargriezienu. Manuprāt, dzīvē ir vairāk jāļaujas dabiskajam plūdumam. Bērnam ir vajadzīga sava brīvība - iekšējā telpa, kurā viņš var sapņot savu sapņus, spēlēt savas spēles un atļauties būt vienkārši bērns, lai pats atklātu un mācītos šo dzīvi - esot pieaugušajam droši sasniedzamā attālumā. \n\n  \n\nProtams, esmu par kārtību un zināmu disciplīnu un veselīgu robežu novilkšanu, kas arī ir daļa no svarīgās drošības sajūtas radīšanas bērnā. Un ļoti svarīgs aspekts - bērniem vajag piedzīvot dabu, jo mēs visi cilvēki esam tās sastāvdaļa. Doties pastaigās mežā, mest jūrā akmeņus, nosmērēties ar dubļiem un izjustu to reālo dzīvi, kuru ir iespējams izjust ar visām piecām maņām. \n\n  \n\n**Vai Tev nenākas dzirdēt no bērniem arī protestus - “kāpēc man vispār ir jāmācās?” un “kāpēc citi mācās tā, bet mēs šādi?”**\n\nEs teiktu, ka drīzāk reakciju, kad bērnā nav šīs dabiskās vēlmes izzināt, kad nav šī “wow, kā tas strādā?” . Tādas dienas ir, jā. Tad reizēm dodu arī atlaides gan sev, gan bērniem. Bērni gan nekad nav izteikuši vēlmi doties visu dienu prom uz skolu, jo no draugiem ir dzirdējuši vairāk to, ka labāk vēlētos tā kā viņiem - mācīties mājās. Tomēr, ja tuvojas pārbaudes darbs no skolas, tad reizēm arī tad, kad bērns neizrāda lielu interesi mācīties konkrēto tēmu, bez visām atlaidēm tomēr aicinu un jauno vielu apgūst. \n\n  \n\nŠajā visā ir vēl kāda būtiska lieta – ir jābūt saprotošam, iejūtīgam vispirms pret sevi. Tā ir liela pacietības skola – mācīties kopā ar bērnu. Savā ziņā uz to raugos kā uz jebkuru fizisko treniņu – tikai sākumā tas šķiet grūtākais, ko esmu darījusi. Ar laiku uztrenē to iekšējo sajūtu, kā labāk ar bērnu mācīties kopā. \n\n> Aicinu būt iejūtīgiem pret sevi un bērnu! Tam nebūtu jābūt tā, kā šobrīd no vecākiem nākas dzirdēt, ka pandēmijas laikā mācāmies no rīta līdz vakaram, un visi raudam! Galvenās ir attiecības starp tevi un bērnu. Zināšanas pagaidīs. \n\nKatram tā pareizā formula noteikti ir sava, bet negatīvas emocijas mācīšanās procesā drīzāk būs traumējošas, tas gan.\n\n  \n\n**Tas, ko Tu dari kā mamma, esot arī skolotāja, ir kas brīnišķīgs, patiešām! Bet būšu godīga,- vismaz šajā dzīvē es saviem bērniem par mājmācības skolotāju nevarētu būt.**\n\n  \n\nMēs esam dažādi, atšķirīgi redzam lietas, mūsos katrā ir atšķirīgas zināšanas, arī programmas, kas mūs vada. Mēs katrs esam unikāls! Un ikviena mamma un tētis ir lielākie skolotāji saviem bērniem, tā dabā vienkārši ir iekārtots. Pat ja tavs bērns iet bērnudārzā vai skolā - zini, ka tieši tu esi viņa pirmais dzīves skolotājs arī tad, ja to ikdienā nepamani. \n\n  \n\n**Kā pie jums atnāca doma par mājmācību?**\n\n  \n\nStāsts, protams, ir garāks. Mums ir draugi Amerikā, kuriem bērni jau izauguši ar šo izglītības pieeju un pēc tam veiksmīgi ieguvuši augstāko izglītību augstskolās. Viņi savā veidā mums bija šīs jaunās informācijas nesēji, lielisks piemērs. Mani ļoti uzrunāja viņu pieredze -\n\n> Kāds no mūsu draugu dēliem tikai 4. klasē sāka lasīt. Diezgan ticami, ka šis zēns skolā būtu nosaukts par atpalikušu vai būtu sistēmas sagrauts un iedzīts kompleksos uz visu dzīvi. Bet, ejot savu individuālo tempu mājmācībā, šis zēns ne tikai iemācījās ļoti labi lasīt, bet vēlāk ieguva doktora grādu filozofijā.\n\n  \n\n**Tad sanāk, ka neviens no taviem bērniem nav piedzīvojis skolas sistēmu.**\n\n  \n\nKad sakām domāt par mājmācību kā iespēju, tad mūsu Gabriela, kurai tagad ir jau 14 gadi, bija nesen dzimusi. Tajā laikā sāku pētīt, lasīt un vairāk izzināt šo alternatīvu. Nevarētu gan teikt, ka pavisam nemaz neko neesam pamēģinājuši. Vecākās meitiņas ir divas reizes nedēļā vestas pie draudzenes uz viņas privāto Montessori bērnudārzu. Ir pamēģināta arī mūzikas skola, bet esam secinājuši, ka mājmācība tomēr mums ir labākais risinājums.\n\n  \n\n**Joprojām mājskološana izraisa gana daudz jautājumu to cilvēku vidū, kas to nepraktizē. Vai pirms 14 gadiem tas nebija vēl sarežģītāk – palikt pie šīs savas pārliecības?**\n\n  \n\nAtceros, ka mēs savai ģimenei teicām: “Mēs tikai pamēģināsim, mums tas šķiet kaut kas ļoti tuvs, un ja vēsturē šāda prakse ir, kāpēc, lai mēs neizmēģinātu?” Es neteiktu, ka bija ļoti atbalstoša reakcija, bija tāda cilvēcīga nesapratne. Kā tolaik, tā joprojām reizēm mums ir vajadzība paskaidrot šo mūsu izvēli cilvēkiem, bet kopumā vairs jau nav daudz ko mums jautāt, jo redz, ka bērni aug, prot lasīt, rakstīt, ir sociāli aktīvi un viss ir kārtībā. _(Smejas.)_\n\n  \n\n**Vajadzīgs tāds radošums!**\n\nJā, to noteikti varētu saukt par ļoti radošu profesiju būt mājmācības mammai. Un tieši šī kopā būšana ar bērniem, arī mācoties, man kā mūziķei deva ideju palīdzēt apgūt bērniem jaunas zināšanas ar dziesmas palīdzību. Tā vairāku gadu garumā tapa 10 dziesmas par tādām tēmām kā notis, kontinenti, planētas, cipari, krāsas, profesijas izvēle, ģimenes un vecāku mīlestība, draudzība, rīta un vakara dziesmiņas, un dzima mūzikas albums “Visi kopā!”. Tā kā ir iespējams, dzīvojot arī ar bērniem, pilnveidot sevi un realizēt kādus sevī lolotus sapņus! Bet tas, protams, prasīja ļoti daudz papildus spēka un laika. Izdot albumu man bija vairāk kā pirms tam biju iedomājusies. Protams, savs gandarījums ir, bet sapratu, ka tik drīz savu nākamo mūzikas albumu noteikti neizdošu. _(Smejas.)_\n\n  \n\n**Kas ir tie lielākie mīti, ko Tev nākas dzirdēt par mājmācību?**\n\n  \n\nDomas ir dažādas! Kāds par mājmācību teiks, ka vajag taču gatavoties dzīvei, gūt briedumu, iet pasaulē, lai kļūtu pastāvīgs, bet citi tieši pretēji - mūs apsveic ar šādu drosmi un nopūšas, apgalvodami, ka no vides, kur it kā “mācās dzīvi”, pēc tam ir jāiet pie psihoterapeita. Kaut kur lasīju, ka lai cilvēks kļūtu par pieaugšo, viņam vispirms ir jābūt bērnam. Un tur ir daudz dziļāka doma, kā pirmajā brīdī varētu šķist. \n\n> Lai mēs sāktu dzīvot patstāvīgu un veselīgu pieauguša cilvēka dzīvi, mums sākumā ir jāpiedzīvo īsta bērnība. Nepamet sajūta, ka savā ziņā sistēma bērnību vēlas atņemt. Bet cilvēka smadzenes attīstās līdz 20 plus gadu vecumam, kas vien norāda uz zināmu laiku, kad viņam vajadzīgs pieaugušo atbalsts. \n\nĢimenes dzīve taču arī dod savu briedumu un izaicinājumus katram bērnam! Tāpat ģimene nedzīvo tikai četrās sienās. Mūsu bērni vienmēr ir apmeklējuši ārpus mājas pulciņus. Ja parasti ir ārpus skolas pulciņi, mums ir ārpus mājas pulciņi! _(Smejas.)_ Reizēm interešu izglītība mājmācības bērniem ir vēl plašāka, kā skolas sistēmas bērniem. Interešu izglītība paver iespēju arī vienaudžu draudzībām. Tas nozīmē, ka mājmācībā bērni socializējas arī ar citiem. Tāpat mums ģimenei ir plašs draugu loks, ar kuriem tiekamies bieži, vasarās bērni piedalās nometnēs – socializēšanās ir plaša.\n\n**Kā Tu apvieno mājmācību dažādiem vecumiem?**\n\n  \n\nEs esmu menedžeris! _(Smejas.)_ Un katrs gads ir savā ziņā citādāks. Šobrīd mums mājās ir gadu vecs bērniņš, pirmsskolas vecuma, pirmās un trešās klases audzēkņi. Astotās klases audzēkne jau lieliski savus skolas darbus veic pastāvīgi. Mazākajiem bērniem gan vēl ir jāpalīdz, prezentējot un paskaidrojot jauno mācību vielu. Reizēm mums izdodas sēdēt visiem pie galda un katram pildīt savus uzdevumus. Ir reizes, kad jābūt pie katra atsevišķi. Šobrīd, kamēr jaunākajai Skārletiņai ir viens gadiņš, grūtāk ir ilgāku laiku izbrīvēt, lai viņa iztiktu bez manis. Tad nu visi kopā viens otru pieskatām, viens otram palīdzam. \n\n  \n\nDienas ritma ievērošana un zināšanu apgūšana, disciplīna un kārtība arī mājās prasa zināmu piespiešanos no manis un bērniem. Cik vien ir manos spēkos, cenšos domāt par alternatīvākām pieejām, kā bērnam paskaidrot mācību tēmu. Esmu apmeklējusi montessori metodes kursus, kur smēlos daudz radošu ideju, piemēram, matemātikā rēķināt ar skaistām zelta pērlītēm un stienīšiem. Man tuva arī valdorfa pedagoģija, kur pasaules izzināšana ir vairāk caur dabas tēmu. \n\n  \n\nArī mums ir vieglākas un grūtākas dienas, bet ar gadiem esmu iemācījusies ikdienā visu apvienot. Protams, nogurums vakaros pēc visa lielā ģimenes dienas menedžamenta un citām blakus lietām, kuras papildus daru, reizēm rada vēlmi iekrist gultā un vienkārši aizmigt. Un tomēr es zinu, ka pret šo nogurumu es it neko nemainītu. Man nav tuva doma, ka no bērniem ir jāatpūšas. Bērni ir jāpiedzīvo, un tur iespējama arī atpūta, ja esi pilnībā klātesošs savam aicinājumam.\n\n**Kad jūs ar vīru atrodat laiku randiņiem? Un kad Tev ir iespēja pabūt tikai ar sevi?**\n\n> Ja vēlamies, lai mūsu bērni ir laimīgi, tad arī vecākiem ir tādiem jābūt, tas nu ir skaidrs. Līdzībās runājot, tā skābekļa maska vispirms ir jāuzliek sev pašam, lai palīdzētu citiem. Laiks sev vai kopā ar vīru man ir visa pamats, bet tas laiks tā vienkārši jau pats no sevis neatradīsies. \n\nUn neliegšu – to reizēm atrast arī man nav viegli. Bet tas ir iespējams - kaut ieejot istabā vienai uz brīdi un pavingrojot, paklausoties kādu podkāstu, vai palasot grāmatu. Ne vienmēr rūpes par sevi nozīmē aizbraukt uz skaistumkopšanas salonu. Es tādā gadiem neesmu bijusi un nemaz neprasās! _(Smejas.)_ Jo ģimenē mazāks bērniņš, jo mammai, protams, grūtāk atrast laiku klusumam vienatnei ar sevi vai kvalitatīvam laikam kopā ar vīru. Bet tomēr visus mūsu 15 laulības un kopdzīves gados neatceros, kad mēs nebūtu plānojuši pavadīt laiku kopā ar Pēteri arī divatā. Reizi nedēļā uz pāris stundām izejam pastaigā vai izbraucam no mājas. Man ir ļoti svarīgi ar Pēteri daudz un par visu runāt. Tā man ir sava veida terapija, ko ļoti novērtēju mūsu attiecībās. Katru kāzu jubileju, saderinšānās un pirmo mūsu randiņa gadadienu nosvinam, nakšņojot ārpus mājas. Kamēr ģimenē bērniņš ir mazāks, kādu brīdi jārēķinās ar randiņiem trijatā. Uzskatu, ka veselīgās pāra attiecībās ir savi rituāli, tradīcijas, notikumi, kurus piedzīvo tikai vīrietis un sieviete vien, lai to vienotības uguni uzturētu siltu. \n\n  \n\nUn vēl esmu pārliecinājusies, ka patiešām veselā miesā ir vesels gars. Ja ir kādi iekšēji, neapzināti stresi, jautāju sev, vai esmu bijusi pietiekami fiziski aktīva un šeit es nedomāju vienkārši staigāšanu. Vai mans uzturs ir sabalansēts un uzturvielām bagāts, vai dzeru pietiekami daudz ūdens, un vai esmu laicīgi gājusi gulēt. Tieši šī iemesla dēļ jau deviņus gadus uzturā lietoju tikai augu valsts pārtiku. Sapratu, ka šādi man ir vairāk enerģijas un zaļāks dzīvesveids ir tuvāks manai būtībai un līdzjūtības izpratnei pret dzīvo radību un planētu kopumā. Mainoties uzturam, radās enerģija arī vingrošanai un skriešanai. To tad iespēju robežās arī daru. Skrienu pēc endorfīniem! Vienmēr esmu bijusi fiziski aktīva arī grūtniecības laikā. Vingroju, jo kaifoju, piemēram, stāvēt uz galvas. Dzeru zaļos kokteiļus ar zaļumiem – nātrēm, pienenēm un gārsu, kas piešķir manam organismam enerģiju un vajadzīgās uzturvielas. \n\n> Un es ticu, ka viss, ko darām, lai būtu laimīgi paši ar sevi, dara laimīgu arī partneri un bērnus. \n\n**Vai Tev ar Skārletiņu šobrīd izdodas naktī izgulēties?**\n\n  \n\nDrīzāk jā, kā nē. _(Smaida.)_ Esmu par tā saukto ekoloģisko krūts barošanu pēc pieprasījuma. Pie krūts man mazulīši arī vienmēr aizmieg, tādu midzināšanu ar šūpošanu nemaz nezinu. Arī pirms iešanas pastaigā Skārletiņa aizmieg pie krūts un tad lieku ratiņos. Knupjus jeb mānekļus arī nekad neesmu izmantojusi, jo man tas šķiet mākslīgi. Vecākos bērnus ar krūti esmu barojusi līdz divu gadu vecumam, savukārt, jaunākos līdz trīs un četru gadu vecumam, un aptuveni līdz divu gadu vecumam baroju ar krūti arī pa nakti. Ar zīdaini guļam vienā gultā un kaut kā izdodas arī izgulēties. Fokusējos uz to, ka tas ir labākais, kas šobrīd bērniņam un arī manam ķermenim ir vajadzīgs. Esmu tam radīta. Un mazais cilvēciņš, ienākot šajā pasaulē, ir apveltīts ar visiem instinktiem un spēju parādīt, kas viņam ir nepieciešams. Tāpēc man kopumā zīdainīši asociējas ar ļoti klusu un mierīgu laiku. Mans vīrs nezina, ko nozīmē naktīs brēcošie mazuļi, jo esmu līdzās savam zīdainim vēl pirms viņš ar raudāšanu stāsta, ka kaut kā viņam trūkst. Vīrs ir radīts citiem uzdevumiem. _(Smejas.)_ Un patiesībā jau mazuļi tik ātri izaug! Paaugsies arī Skārletiņa un gulēšu kā lācene ziemas miegā. \n\n  \n\n**Vai Tu mēdz arī sakliegt uz saviem bērniem?**\n\n  \n\nJā, protams, mani var sadusmot. Bet ja ir sanācis dusmīgi ko pateikt vai pacelt balsi skaļāk, tad uzreiz pēc tam bērniem atvainojos un izrunājam situāciju, kāpēc tas noticis, tomēr tas ir ļoti reti. Dusmīga intonācija ir mans maksimums. Es jūtos ļoti slikti, ja vispār sanāk sadusmoties uz bērniem. \n\n  \n\nBērnam ir svarīgi saprast, ka tā nav viņa vaina, ka pieaugušais nespēj kontrolēt savas negatīvās emocijas. Bērni ir ļoti jūtīgi un daudz spēcīgāk izjūt citu emocijas uz sevi. Jautājums ir - vai es cienu un ņemu vērā bērna individuālās vajadzības un vēlmes, vai arī mērķis ir tikai un vienīgi konkrētas uzvedības panākšana, kas viņam vispār var būt neiespējama vai nesaprotama. Vai viņa smadzenes šajā vecumā vispār spēj loģiski izprast kādas likumsakarības, kuras mums šķiet tik pašsaprotamas. Esmu par disciplīnu un kārtību ģimenē, bet ne caur dusmām un vardarbīgām metodēm. Tieši tāpēc pievienojos audzināšanas uzskatiem, kuri neatbalsta bērnu sodīšanu. Tie nedarbojas un ir destruktīvi. Sodi bērnos rada bailes no vecākiem un pasaules kopumā, kas nemaz nepalīdz konkrēto situāciju izprast. Tā bērns var tikai sākt melot, dzīvot dubultu dzīvi, jo zina, ka būs sods. Problēmas ir jārisina, ar soda “samaksāšanu” vien nepietiks arī vēlāk dzīvē. Cilvēkiem ir svarīga sadarbība attiecībās ar citiem cilvēkiem, tapēc ir ļoti vērtīgi, ja tas tiek parādīts jau bērnībā. Un patiesībā nereti vecāki no bērna sagaida vairāk, kā bērns savā vecumā spēj izdarīt. Izvirzām bērnam nereālas prasības. Un tad bērns var vēlēties mainīt uzvedību, lai nopelnītu vecāku mīlestību. Bet bērni mums ir jāmīl ar beznosacījuma mīlestību.\n\n> Īstermiņā var šķist, ka ka bērna uzvedība ar sodu ir mainīta, bet tas ir bērna baiļu dēļ. Ir neskaitāmi pētījumi par to, cik ļoti šādas pieredzes ietekmē cilvēka pašvērtējumu! Ar sodiem mēs bērnos vairojam sajūtu, ka pasaule nav droša un jauka vieta, kur būt.\n\nIr kāda vērtīga grāmata: [_“The Whole Brain Child”_](https://www.amazon.com/Whole-Brain-Child-Revolutionary-Strategies-Developing/dp/0553386697) , kurā neirozinātnieks bērna smadzenes iedala tādos kā divos stāvos. Pirmais stāvs “atbild” par pamata fizioloģiskajām funkcijām un emocijām - elpošanu, bailēm, dusmām.. Tās bērnam attīstās pirmās. Tāpēc bērni tik ļoti emocionāli reaģē dažādās situācijās. Un tikai tad, kad emocijas ir norimušas, esam emocionāli satikušies ar līdzjūtību un viens ar otru, varam mierpilnā veidā “doties uz otro stāvu” - cenšoties izskaidrot situāciju no loģiskā, pieaugušā redzējuma, meklējot risinājumu vai iedvesmojot bērnu situāciju atrisināt pašam. \n\n  \n\nSodi bloķē, tāpēc no verbālas vai fiziskas sodīšanas ir neiespējami iemācīties jaunas prasmes vai doto uzdevumu izpildīt un izprast pēc būtības. Tāpat ļoti svarīgi ir apskāvieni, lai bērnā mazinātos stresa līmenis, ko var radīt dažādas viņam nesaprotamas situācijas un jauno dzīves prasmju apgūšanas slodze būtu zemāka. Studējot psiholoģiju universitātē mani ļoti ieinteresēja tieši attīstības psiholoģija. Lai gan izvēlējos dzīvi šobrīd pavadīt kopā ar bērniem un studijas nepabeidzu, esmu turpinājusi daudz lasīt par cilvēku psiholoģiju. \n\n  \n\n**Būt vecākam – tas nozīmē nemitīgi mācīties.**\n\n  \n\nEs to tā arī redzu. Katrs bērns mums iemāca ko jaunu. Arī meitiņa, kuru pirms sešiem gadiem adoptējām, ienesa pavisam jaunu dinamiku mūsu dzīvē. Sākumā tas galīgi nebija tik viegli, kā biju iztēlojusies. Bet laiks ļāvis mums visiem adaptēties un vienam otru pieņemt, un it kā svešs bērniņš nu ir kļuvis par savējo.\n\n  \n\nBērni, protams, ir arī liela pacietības skola, un, lai saglabātu mieru, visu laiku ir jābūt kontaktā ar sevi. Apzinātības treniņi ir milzīgs iekšējs darbs. Protams, dzīve ir dzīve un ne vienmēr iespējams to mieru saglabāt\n\n> Gadiem esmu meklējusi un joprojām mācos atrast savas dzīves līdzsvaru un stiprināt kādas jaunas iemaņas. Un bērni man ir milzīga motivācija, jo redzu, cik spēcīgas un mīlošas ir mūsu attiecības. \n\nEs ticu, ka ikviens cilvēks pēc savas būtības ir ļoti labs, un tāpat es ticu, ka lai ko mēs savā dzīvē būtu vai nebūtu pieredzējuši, mēs visi varam sākt jaunu dienu, esot labāki par to, kādi bijām vakar.\n\n**Augot bērnam, aug arī vecāki.**\n\n  \n\nNoteikti. Un vēlreiz - pirms bērnu audzināšanas mums ir jādomā par savu emocionālo un fizisko veselību. Bērni savā veidā ir kā mūsu spoguļi. Ja fokuss būs uz cieņpilnām un mīlošām attiecībām vienam pret otru, tad siltās attiecības kā alga paliek uz visu dzīvi. Es piekrītu uzskatam, ka vecāku emocionālās vai fiziskās vardarbības pret bērniem pamatā ir vecāka nespēja tikt galā ar savu dzīvi. \n\n  \n\nBērnam var nokrist un saplīst stikla glāze - varam sākt moralizēt, kliegt, bet varam censties pamanīt, ka bērns jau tāpat pārdzīvo un ir bēdīgs par negadījumu, varam apskaut viņu un kopā stiklus saslaucīt. Tāpēc ir svarīgi būt ļoti klātesošam konkrētajā dzīves brīdī. Bet vispirms - būt klātesošam sev pašam! \n\nArī es esmu padomju laika bērns, kur audzināšana varbūt kādos aspektos bija citādāka. Un bija reizes, kad savā pieredzē izjutu šo svēto neapmierinātību, tāpēc esmu meklējusi informāciju, kura man ir bijusi tuvāka un pieņemamāka. Arī tas, ka zināmu vēstures laiku nav bijuši pētījumi par bērnu psiholoģisko attīstību, mums šodien ļauj to “bildi” ieraudzīt plašāk ar visām izrietošajām sekām.\n\n**Tas, ko es dzirdu, - Tavam mieram apakšā ir spēcīga motivācija un prakse, kas skatījumu uz grūtībām ir mainījusi. Vai tā?**\n\n> Kad pirms astoņiem gadiem nomira mūsu četrus gadus jaunā meitiņa, zināma realitātes sajūta manī izmainījās. Pasauli ieraudzīju citādāku. Noteikti izmainījās mana izpratne par to, kas vispār dzīvē ir grūti. Pēc mana četrus gadus mazā bērniņa nāves man savā ziņā bija jāiemācās no jauna dzīvot.. \n\nUn grūtības, kuras līdz tam šķita lielas, pēc tam rādījās kā vieglākā ikdiena, kas bijusi. Patiesībā tā arī ir mana ikdienas lielākā grūtība - tikt galā ar sērām, kas nekad nebeidzas. Kaut kur arī saprotu cilvēkus, kas lielās ciešanās neiztur, viss šķiet bezjēdzīgs un ir vēlme padoties. Tāpēc tik ļoti novērtēju šo mūsu ciešo kopā būšanu ģimenē. Nav nekā dārgāka par laiku kopā.\n\n  \n\nMums visiem ir savas pagātnes traumas, sāpes un ciešanas, uztraukumi par nākotni. Bet man pieder šis mirklis. To der sev ikdienā atgādināt. Man pieder šī diena, kurā varu apskaut savu vīru, iečukstēt viņam ausī – “Paldies, ka tu esi un rūpējies par mums”. Apskaut katru savu bērnu un pateikties par to, ka viņš ir tik neatkārtojams un pilnīgs savā unikalitātē. Ar katru bērnu reizinās rūpes un izaicinājumi, bet reizinās arī mīlestība. Un mīlestības manā dzīvē ir daudz.\n\n  \n\n***",
    "category": "gaidibas",
    "categoryName": "Gaidības",
    "readTime": "17 min",
    "author": "Laura Bērziņa",
    "date": "2020-05-12",
    "published": true
  },
  {
    "title": "montesori-seminars",
    "excerpt": "Source: https://www.izaugtmilestiba.lv/post/montesori-seminars",
    "content": "# montesori-seminars\n\n---\n\n# Seminārs par Montesori pedagoģijas metodēm ikdienā ar bērniem. Piezīmes\n\n  * Izaugt Mīlestībā\n  * Jun 14, 2019\n  * 3 min read\n\nUpdated: Jun 20, 2019\n\n**Maija beigās Rīgā notika starptautiska konference \"Montesori - izglītība dzīvei\". Viena no autorēm, kas uzstājās, bija**[**Simona Devisa**](https://www.themontessorinotebook.com/about/)**(Simone Davies), piesakot tematu \"How to talk so kids will listen and listen so kids will talk\". Te pāris praktizējošas pedagoģes atziņas! (Pamatā par bērna pirmajiem trim dzīves gadiem.)**\n\n  * Ja attiecībās ar bērniem nav robežu, mēs, pieaugušie necienām sevi. Bet, ja esam stingri savās robežās - necienām bērnu. **Robežām ir jābūt, bet tās ir jānosaka ar mīlestību**.\n\n  * Kad bērnam aizliegt to, ko viņš vēlas? Ja tas ir bīstami! Bērns vēlas izzināt un izpētīt pasauli, iespēju robežās vecākiem tasbūtu jāatbalsta.\n\n  * Ir jāpieņem bērna dažādās jūtas, bet ne nepieņemama uzvedība. **Skaidri un nemainīgi situācijas noteikumi un vienmēr atbilstoša reakcija bērnam dod drošības sajūtu**. Ja situāciju noteikumi katru reizi mainās, bērnam ir grūti uzticēties notiekošajam.\n\n  * Ja mājās ir savs ritms un bērns pie tā ir pieradis, katras izmaiņas bērnam vajadzētu paskaidrot. Piemēram, - šodien mēs gulēt iesiem vēlāk, jo mums būs ciemiņi.\n\n  * Bērnam vajag dot izvēli - kuru cepuri tu vilksi - zaļo vai sarkano? Izvēloties bērns iesaistās procesā un mācās atbildību. Ja ģērbjoties bērns sāk niķoties un atsakās iet ārā, var palīdzēt mammas humora izjūta - \"Es vilkšu tavu jaku, o, re, man der tava cepure!\"\n\n> Nekliedzam. Situāciju var kontrolēt arī čukstus.\n\n  * **Kad bērns niķojas** , vecākiem būtu vērtīgi sev pajautāt, kāpēc mans bērns tā uzvedas. Jo tajā brīdī bērnam ir svarīgi dzirdēt - es redzu, ka tu esi dusmīgs. Vecākiem vajadzētu pārtulkot savam bērnam viņa sajūtas. Ļaujam, lai bērns nomierinās, lai izpauž savas jūtas. \n\n> Jo arī bērnam, kas tobrīd ir dusmīgs, ir sava taisnība. Mums tikai jāpacenšas tā saprast. \n\n  * **Dusmu lēkmē vispirms mums jāpanāk, ka bērns nomierinās**. Un tikai tad mēs varam parādīt viņam, kā atgūt pār sevi kontoli. Bet, protams, tas izdosies vien tad, ja mēs paši spēsim saglabāt mieru. Ja mēs dusmīgu bērnu ignorējam, viņš var padomāt, ka nevienma nerūp. Nekauninām un neslīdzinām bērnu ar citiem \"paklausīgajiem un mierīgajiem\"! Lielākam bērnam varam piedāvāt klusu vietu, kur nomierināties, vai tēju, mūziku.\n\n  * Frāzes, kas var noderēt vecākiem, ja bērni spēlējas bariņā - \"Spēlējamies kopā, bet pēc kartas\", \"Mantas liekam atpakaļ plauktos\", \"Darām visu pēc kārtas\", \"Es redzu, ka šis bērns ar to mantu vēl spēlējas, bet drīz tā būs pieejama arī tev!\" **Nepiekukuļojam bērnu, ja tas \"ne tā uzvedas\", bet cenšamies ar to sadarboties.**\n\n  * Ko darīt, ja bērns sit? Teikt stop, pieliekot priekšā roku, un piedāvājot viņam atbalstu. Pajautāt, vai tu gribi, lai tevi samīļo? Piedāvāt sist spilvenā, ja gribas izlādēties. Nekādā gadījumā nesist pretī. Šāda agresija notiek, kad bērns ir pazaudējis kontaktu.\n\n> Sods nemāca. Sods rada bērnā agresiju. \n\n  * Bērnam ir jāuzņemas atbildība par savu darbību, bet sodiem ir alternatīvas. Ja bērns ir izmētājis istabā mantas, varam piedāvāt bardaku sakārtot vai piedāvāt iespēju kaut kā laboties - nevajadzētu bērnu sūtīt atvainoties, ja tas kādam nodarījis pāri. Nepieprasām, piedāvājam! Šādi bērns mācās atbildību. Lielākiem bērniem mamma vai tētis var pajautāt - kā tev šķiet, kā mēs varam šo tagad atrisināt?\n\n  * **Ja ko saki - domā to nopietni un izdari.** Nevajadzētu, piemēram, bērnam, kas lidmašīnā kašķējas, teikt, ka tētis liks apgriezt lidmašīnu uz otru pusi, ja bērns nerimsies. Tad tētim tas būtu arī jāizdara :) .\n\n  * Pēc piedzīvotām neveiksmīgajām situācijām, kad bērnam kaut kas nav izdevies, vai bērns ir kļūdījies, - nevajag viņam par to atgādināt. **Bērnam ir svarīgi just, ka vecāki viņu atbalsta**.\n\n  * Laba metode, kā parādīt bērnam, ka viņa sajūtas mums ir svarīgas, ir veidot mājās pierakstus. Piemēram, kad bērns saceļ traci, ka mājās vairs nav neviena apelsīna, un viņš tik ļoti gribēja apelsīnu, pie ledusskapja var pielikt lapu un pierakstīt kopā, ka jānopērk apelsīni. **Bērns šādi jutīsies sadzirdēts**.\n\n  * Runājot ar bērnu, **vērtīgi no valodas izslēgt vārdus ar \"ne\"**. Nedari, nekāp, nelej, neaiztiec.. Bērns \"ne\" neuztver. Pamēģiniet paši izpildīt komandu - _necelies no krēsla un neliec pie deguna pirkstu, pēc tam nepielec kājās un neskaiti līdz desmit._ Mums, lielajiem, taču arī sanāk stipri piedomāt, lai izpildītu šādi izteiktu uzdevumu. :)\n\n  * Ja gribam iet ārā ar bērnu, tad viņam var teikti - \"Mēs iesim uz parku, kur ir tavas kurpes?\" Tad mamma vai tētis var sākt skaitīt līdz 10. Pie 8 viņi visbiežāk sāk kustēties :) . **Ja teiksim, ka iesiem ārā pēc 5 minūtēm, mazs bērns to vēl uztvert nespēj.** Ar laiku var teikt \"ārdurvis esmu atslēgusi\", un bērns pats sapratīs, ka jāmeklē kurpes un jaka, lai dotos ārā.\n\n  * Ikdienas komunikācijā izvairāmies no pārāk daudz instrukcijām un komandām. **Veicinām sadarbību ar bērnu!**\n\n  * Ja mājās ir kādas nedrošās vietas, vai, ja vecāki vēlas, lai bērns pievērš kam īpašu uzmanību, var noderēt lapiņu izlīmēšana. Proti - pie cepeškrāsns virtuvē uz grīdas var uzlīmēt lapiņu, bērnam pasakot - kad ieslēgta cepeškrāsns, tuvāk iet ir bīstami. Lielākiem bērniem sestdienas rītā uz vecāku guļamistabas durvīm var uzlīmēt lapiņu ar uzzīmētu ābolu, - bērniem pirms tam pasakot, ka brīvdienas rītā var ieslēgt arī multenīti un apēst virtuvē paņemtu ābolu, kamēr mamma ar tēti pamostas :) .\n\n> Ja vēlamies, lai mūsu bērni ko apgūst - RĀDĀM AR SAVU PIEMĒRU, NE MĀCĀM GUDRI RUNĀJOT :) Un nekad nesalīdzinām savus bērnus ar citiem.\n\n***\n\n_\"Izaugt mīlestībā\" materiālu pārpublicēšana atļauta tikai ar šīs platformas īpašnieku rakstisku atļauju._\n\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)",
    "category": "sarunas",
    "categoryName": "Sarunas",
    "readTime": "3 min",
    "author": "Laura Bērziņa",
    "date": "2019-06-20",
    "published": true
  },
  {
    "title": "nomaktibapusaudzim",
    "excerpt": "Source: https://www.izaugtmilestiba.lv/post/nomaktibapusaudzim",
    "content": "# nomaktibapusaudzim\n\n---\n\n# Nomākts pusaudzis. Kā rīkoties?\n\n  * Izaugt Mīlestībā\n  * Mar 22, 2021\n  * 4 min read\n\n**Reizēm domāju, kādas ir šodien cilvēkiem vienojošās emocijas. Mums visiem kā sabiedrībai kopumā. Tās ir dusmas, nogurums, apjukums, apātija. Šīs emocijas piedzīvo ļoti daudzi, es to dzirdu arī no saviem līdzcilvēkiem. Un \"korķus sit ārā\" arī mūsu bērniem. Īpaši pusaudžiem, kuriem bez visiem vīrusa ierobežojumiem šis laiks ir.. izaicinošs. Ne velti PVO jau pirms gada savās vadlīnijās iekļāva aicinājumu vecākiem - savus pusaudžus nesodīt ar tehnoloģiju pilnīgu atņemšanu. Ja satikties nedrīkst, bet pusaudžiem būšana ar savējiem ir viņu psihes attīstībai vajadzīga, tad vismaz virtuāli tam ir jānotiek.**\n\n  \n\n  \n\n  \n\nElektroniskais žurnāls [_\"Vecākiem\"_](https://skolasvards.lv/zurnals/vecakiem) , kas veidots pirmsskolas un skolas vecuma bērnu mammām un tētiem, pirms laika publicēja kādu tulkojumu. Terapeite, kas ikdienā strādā ar pusaudžiem, no pieredzes stāstiem apkopojusi vēstījumus, ko tīnis ar savu uzvedību vēlas mums pateikt. Dažreiz viņš to spēj noformulēt teikumā un izrunāt skaļi, bet ļoti, ļoti bieži tas paliek nepateikts.\n\n  * „Man ir slikts garastāvoklis. Es nezinu, kāpēc. Dažreiz es pamostos jau sliktā garastāvoklī. Man tas nepatīk. Es ar to nejūtos labi.\"\n\n> Es negribētu būt sliktā garastāvoklī, bet es esmu. Es ar to nevaru neko padarīt.\n\n  * „Katra diena ir kā cietums, katru dienu viens un tas pats, atkal un atkal. Visa mana dzīve sastāv no tā, kas man ir jādara, nevis no tā, ko es gribu darīt. Pārbaudes darbi, mācības, grupu projekti – es visu dienu pavadu ar cilvēkiem, ar kuriem esmu spiests būt kopā, – pusaudžiem, kuri ir tikpat bēdīgā stāvoklī kā es.”\n\n  * „Dažreiz mani ievaino skolā citi – skolotāji, skolas darbinieki, bet visbiežāk klasesbiedri. Es jums to nestāstu, jo man ir kauns būt ievainojamam. Es negribu, lai jūs zināt, cik slikti es jūtos tajos brīžos.”\n\n  * „Visa mana dzīve sastāv no tā, ka „Es negribu …”, „Es negribu pamosties. Es negribu iet gulēt. Es negribu iet skolā. Es negribu.. negribu.. negribu.\"\n\n> Es nevaru iedomāties nevienu lietu, ko es gribētu darīt, izņemot gulēšanu. Tas ir vienīgais laiks, kad es nejūtos stresā, vienīgais laiks, kad es nesatraucos, vienīgais laiks, kad es neesmu bēdīgs.\n\n  * „Dažreiz es sēžu savā istabā un skatos „Netflix”, „YouTube” vai bezjēdzīgus video atkal un atkal, jo es nevaru izturēt būt pašam ar savām domām. Es norobežojos no sevis. Vai tas izklausās traki?”\n\n  * „Jā, es zinu, ka mana istaba izskatās pēc miskastes. Man tāda patīk: tas parāda, kā es jūtos, kas notiek manī. Un, lūdzu, nejautā, kas man kaiš, jo es nezinu.\" \n\n> Es nezinu, kā rodas šīs izjūtas.\n\n  * „Es zinu, ka tu esi dusmīgs(-a) uz mani. Es negribu vainot tevi. Es pārtraucu runāt ar tevi. Dažreiz es tev saku nejaukas, drausmīgas lietas. Es vainoju tevi, bļauju uz tevi, grūžu tevi prom. Dažreiz es laužu lietas, jo es jūtos, it kā mana pasaule būtu sabrukusi.”\n\n  * „Tas tā nav bijis vienmēr. Kad es skatos uz vecajām bildēm, tām, kur es biju pamatskolā, es redzu mazu bērnu, kurš bija tik laimīgs visu laiku, mazu bērnu, kuram patika dejot un dziedāt, kuram patika muļķoties, kuru neuztrauca, ko citi cilvēki padomās. Es jūtos, it kā tas mazais bērns būtu miris.”\n\n  * „Es gribu tev pateikt kaut ko, ko ir ļoti grūti pateikt. Lūdzu, uzklausi, jo es to domāju nopietni: Man nepieciešams, lai esi pacietīgāks (-a), nekā esmu es, lai esi vairāk saprotošs (-a), vairāk pieņemošs (-a).\"\n\n> Nepadodies attiecībā uz mani. Nesit mani, nebļauj uz mani. Man nepieciešams, lai tu esi mans vecāks. Pat tad, kad es bļauju uz tevi, pat tad, kad es saku, ka ienīstu tevi, arī tad man ir nepieciešams, lai tu mīli mani.\n\n  \n\n**Ja pusaudzis prastu, viņš vecākiem palīdzību lūgtu šādi:**\n\n  \n\n**Dod man telpu!** Nenāc manā istabā, neiedzen mani strupceļā, nepieprasi no manis neko. Man nav atbilžu. Kad tu piespied mani vai bļauj uz mani, es jūtos sliktāk. Es gribu būt viens (-a). Man nepieciešama telpa.\n\n  \n\n  \n\n**Nekliedz uz mani.** Troksnis manā galvā dažreiz ir tik skaļš, ka es nevaru sadzirdēt savas domas. Es nevaru to izturēt. Kad tu bļauj, es jūtu, ka esmu slikts, nemīlams. Es jūtos, it kā es būtu tava vislielākā vilšanās.\n\n  \n\n**Ierobežo manu laiku pie viedierīcēm.** Es nevaru nolikt nost savu telefonu. Es mēģinu, bet es nevaru. Es zinu, ka tas aprij visu manu laiku, bet es nevaru sev palīdzēt. Es nevaru pārstāt skatīties tajā. Man nepieciešama tava palīdzība. Man nepieciešams, lai tu ierobežo manu laiku, ko pavadu tehnoloģijās. Lūdzu. Es ar tevi cīnīšos, bet tik un tā tas ir tas, kas man ir nepieciešams. Neskaidrojies ar mani, vienkārši izdari to. \n\n  \n\n**Aizved mani uz kādu klusu vietu.** Es saku, ka neko negribu darīt ar tevi kopā. Bet, ja tu varētu mani aizvest uz kādu klusu vietu, kur mēs varētu pastaigāties kopā un nestrīdēties, kaut kur, kur es varu just sauli, klausīties, kā vējš šalc kokos, kaut kur, kur es varu elpot un aizmirst par visu, kas mani nomāc, es domāju, ka man tas patiktu. Pat ja mēs nerunāsim, es jutīšos labi.\n\n  \n\n**Ļauj man augt.** Jo vairāk tu man dod, jo vairāk es apvainojos. Es gribu nopelnīt lietas. Tas palīdz man izaugt. Es gribu mācīties, kā taupīt naudu, tērēt naudu, dalīties ar naudu. Un es nekad to neiemācīšos, ja tu visu laiku man to dosi. Man riebjas būt atkarīgam, lūdzu, palīdzi man būt neatkarīgam.\n\n  \n\n**Atrodi kādu, ar kuru man aprunāties.** Man nepieciešams kāds, ar kuru aprunāties, bet kurš neesi tu. Man nepieciešams pieaugušais, kuru apbrīnot, kāds, kuram es gribētu\n\nlīdzināties, kāds, kurš tic man, kurš virza un saprot mani. Mentors, treneris, skolotājs, konsultants, terapeits… kāds, kurš man var dot cerību, jo man tās ir par maz.\n\n  \n\n**Saki man, ka mīli mani!** Man patiesi ir nepieciešams dzirdēt vārdus: „Es mīlu tevi.” Jo šobrīd es nemīlu sevi. \n\n> Pat ja es tavu dzīvi padaru par elli, es gribu būt mīlēts. Īpaši tevis mīlēts.\n\nEs zinu, ka būt vecākam ir ļoti grūti. Dažreiz tu laikam brīnies, kāpēc to vispār dari. Es to nesaku bieži, bet Tu taču zini, - es joprojām mīlu tevi.\n\n  \n\n***\n\nTeksta avots: www.psychologytoday.com\n\nTulkoja: psiholoģe Inese Elsiņa\n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Vecāki](https://www.izaugtmilestiba.lv/blog/categories/vecāki)\n  * [Tīņi](https://www.izaugtmilestiba.lv/blog/categories/tīņi)",
    "category": "bernudarzs",
    "categoryName": "Bērnudārzs",
    "readTime": "4 min",
    "author": "Laura Bērziņa",
    "date": "2021-03-22",
    "published": true
  },
  {
    "title": "otrsmazais",
    "excerpt": "Source: https://www.izaugtmilestiba.lv/post/otrsmazais",
    "content": "# otrsmazais\n\n---\n\n# Īstais laiks vēl vienam mazulim\n\n  * Izaugt Mīlestībā\n  * Oct 4, 2023\n  * 7 min read\n\n**Uzskati par to, kurā vecumā bērns ir vairāk gatavs sagaidīt jaunāko māsiņu vai brālīti, ir atšķirīgi, taču nav tādas garantētas vecuma starpības, kas nodrošinās labu attiecību veidošanos star bērniem. To, kā ģimenes atvases savā starpā sapratīsies, ietekmē arī vecākā bērna temperaments un savstarpējā raksturu saderība.**\n\n**Būt uz viena viļņa**\n\n  * Ja bērniem ir pavisam maza vecumu starpība (**līdz diviem gadiem**), vecākais bērns par jauno situāciju var kreņķēties tāpēc, ka viņam vēl ķermeniski ļoti gribas mammu. Būt tuvumā, uz rokām vai vienkārši gulēt blakus. Šādā situācijā vecākais var sākt tēlot otru bēbīti, taču jau pavisam drīz abi kopā varētu sākt spēlēties un draudzēties. \n\n  * Ja vecuma starpība ir **trīs, četri, pieci gadi** , bērns mammas tuvumu un klātbūtni varbūt izbaudījis jau pietiekami, taču visu šo laiku viņš ir pieradis būt viens. Parādoties konkurentam, viņš tiek gāzts no troņa. \n\n  * Sasniedzot **sešu septiņu gadu** vecumu, viņš jau nokļūst citā posmā, kurā vecāki vairs nav tik svarīgi. Nozīmīgāku vietu jau ieņem draugi, skolotāji, treneri, ārpusskolas nodarbības, un mazulis netiek uztverts kā konkurents. Tajā pašā laikā ir arī kāds mīnuss – bērni savā starpā nerotaļājas un aug, var teikt, katrs par sevi. Jaunākais vecāko uztver gandrīz kā pieaugušo. Vēl izteiktāk tas ir ģimenēs, kur vecākais jau sasniedzis pusaudžu vecumu. Par šādiem bērniem mēdz teikt, ka viņi ir divi vienīgie bērni. \n\n**Joprojām justies novērtētam un svarīgam**\n\n  \n\nJūtīgs un prasīgs bērns, kas saasināti uztver jebkādas pārmaiņas apkārtējā vidē, arī mazuļa ienākšanu ģimenē uztvers jutīgi. Līdzīgi kā dzīvesvietas maiņu vai bērnudārza gaitu uzsākšanu. Tajā pašā laikā cits bērns, kurš ir mierīgs, relaksēts un labi pieņem pārmaiņas, arī brālīti vai māsiņu pieņems vieglāk.\n\n> Liela loma ir vides aspektiem – vai konkrētajā brīdī bērns ģimenē jūtas svarīgs un novērtēts, vai viņam tiek veltīts gana daudz laika un individuāla vecāku uzmanība. \n\nJa bērns jau ir vecāks, labi, ja bez mājas un ģimenes viņš jūtas svarīgs arī draugu lokā vai bērnudārzā. Lai bērnā saglabātu izjūtu, ka viņš joprojām ir svarīgs, mammai un tētim jāprot atrast laiku vecākajam bērnam arī tad, kad pasaulē ir ieradies nākamais mazulis. Tāpat ir situācijas, kad vecākajam bērnam joprojām būs nepieciešama vecāku aizstāvība un teritoriju nodalīšana. Piemēram, klasiskajā situācijā, kad ģimenes jaunākā atvase posta vecākā bērna rūpīgi veidotos darbiņu. Jā, būs reizes, kad tas neizbēgami notiks, taču citkārt vecākiem jāspēj nodrošināt tādus apstākļus, lai mazais vienkārši netiek klāt lietām, kas vecākajam ir svarīgas. Jāgādā, ka mazākais nesaķēpās vai nesaplēsīs vecākā bērna zīmējumus, ka plastmasas mušmirītes netiks iemestas miskastē un skolas dienasgrāmata paslēpta. \n\n  \n\nBērniem paaugoties, būtu nepieciešama arī slēdzama teritorija, piemēram, atvilktne vai kaste. Pusaudžu vecumā arī istaba var būt slēdzama, jo tā kļūst par privāto teritoriju. Neatkarīgi no vecuma konfliktu brīžos mammai un tētim nevajadzētu nostāties kāda konkrēta bērna pusē, teiksim, jaunākā. Jo paaugoties mazais tīri labi sāk apgūt manipulēšanas mākslu, padarot otru par vainīgo.\n\n  \n\n**Draudzīgas attiecības bez konkurences**\n\n  \n\nLai saglabātu veselīgas attiecības ģimenē, vecāku galvenais uzdevums ir neveicināt konkurenci bērnu starpā. Viena no kļūdām ir salīdzināšana. Mēs esam pieraduši salīdzināt vienu bērnu ar kādu citu, savas ģimenes pieredzi ar kādas citas ģimenes pieredzi, lai saprastu, vai tas, ko darām, ir normāli un vai arī citiem ir līdzīgas grūtības kā mums. Tā ir kā sociālā mēraukla. Un veselīga salīdzināšana ir normāla, tā mūs virza uz priekšu. Bet dažkārt ģimenē salīdzināšana mēdz būt neveselīga. Piemēram, kad bērnus savā starpā salīdzina kādam par labu, sakot: “Kāpēc tu nevari tā kā brālis?” vai “Kāpēc tu nemāki kā māsa?” Paradokss ir tāds, ka šādā situācijā abi bērni jūtas slikti. “Labais” jūtas draņķīgi, jo no otra saņem naidu un nepatiku. Lai no tā izvairītos, viņš var apzināti rīkoties sliktāk, lai viņu neminētu kā paraugu. Savukārt otrs bērns, kurš tiek kaunināts, var ieņemt pozīciju: ja jau esmu tas sliktais, tad tāds arī palikšu. \n\n> Vecāki domā, ka, norādot uz bērna vājajām vietām, viņi motivēs mazo pacensties, lai sasniegtu vēlamo, taču realitātē tiek panākts tieši pretējs efekts. \n\n  \n\n**Pārlieku liela atbildība**\n\n  \n\nVecākiem nevajadzētu aizrauties ar savu pienākumu uzticēšanu vecākajam bērnam, padarot viņu par mammu vai tēti. Dažās ģimenēs itin populāri ir vecākajam bērnam uzticēt pienākumu pieskatīt jaunāko. Piemēram, kādu vakaru, kad mammai ar tēti jādodas uz teātri. Taču jāsaprot, ka, nododot savus pienākumus, vecāki nespēj iedot arī savu varu, kāda tiem ir ikdienā. Kad vecākajai māsai jāpieskata jaunākais brālis, kurš viņu neklausa, nerespektē un dažādos veidos provocē, viņa jūtas bezpalīdzīga. Un, kad vecāki beidzot pārrodas mājās, nereti vecākais bērns grib pastāstīt, cik grūti gājis, bet vecāki, laimīgi par to, ka visi sveiki un veseli, nemaz īsti neuzklausa un neaprunājas. Tad “lielais” bērns jūtas bezpalīdzīgs un nenovērtēts.\n\n> Piedzimstot jaunākajam bērnam, vecākais automātiski nekļūst par lielo. Par lielu viņu padarījis tas, ka ģimenē ienācis kāds mazāks. \n\n  \n\n**Prasa māsiņu, bet vairs to negrib**\n\n  \n\nJa bērns ģimenē ir vienīgais, agrāk vai vēlāk viņš sāk prātot, kā būtu, ja būtu brālītis vai māsiņa. Un daži to vecākiem arī lūdz. Taču pieaugušajiem jāsaprot, ka bērns, visticamāk, vienkārši grib draugu, ar ko kopā parotaļāties. Tāpēc lēmumu par to, cik liela būs ģimene, nevar uzticēt vecākajam bērnam.**** Jo arī gadījumos, kad māsiņa vai brālītis it kā pēc pieprasījuma ienāk ģimenē, vecākais bērns ne vienmēr izbaudīs jaunākā kompāniju. Mēdz būt brīži, kad atkal gribas sajusties kā vienīgajam, tāpēc izskan vārdi “Ved viņu prom!” vai “Atdod citiem!”. Ja bērns saka, ka brāli negrib, tas nozīmē, ka konkrētajā mirklī viņš vēlas būt viens. “Dusmīgs vai neapmierināts bērns saka stiprākos vārdus, kādus spēj atrast. Viņš nav nepieklājīgs, vienkārši pasaka, kā konkrētajā brīdī jūtas, ka viņam ir grūti. Un viena no receptēm, kā atrisināt šo situāciju, ir ļaut bērnam pabūt kopā tikai ar tēti vai tikai ar mammu,” skaidro psihoterapeite. Vecākiem apzināti jāieplāno laiks, ko pavadīt kopā tikai ar vecāko bērnu. Kaut vai 40 minūtes reizi nedēļā, kaut ko pa īstam darot kopā un sajūtot, ka mamma vai tētis visu dara no sirds. Tā bērns gūst apziņu, ka viņš joprojām ir svarīgs, un ir vieglāk pārdzīvot visas tās reizes, kad vecāki saka: “Es tagad nevaru, tev mazliet jāpagaida.”\n\n  \n\nPersonīgā pieredze\n\n**Kopīgi nedarbi satuvina**\n\n  \n\nDiāna Zande, piecu bērnu mamma: “Pirmā piedzima meita, pēc četriem gadiem meita un puika ar gada un sešu mēnešu starpību, un pēc desmit gadiem vēl viena meita un dēls ar gada un piecu mēnešu starpību. Var teikt, ka katrs no viņiem ir piedzimis citā ģimenē. No vienas puses, mēs, vecāki, ar katru bērnu kļūstam pieredzējušāki, no otras – tiekam nemitīgi izaicināti, jo katrs zīdainis ir citāds un katrs pusaudzis ir citāds. Tagad, kad bērni ir izauguši, mēs diezgan bieži pārrunājam, ko viņi ir darījuši bērnībā. Vecākais “pārītis” itin bieži nāk klajā ar dažādām blēņām, ko kopīgi pastrādājuši. Un jāteic – ļoti radoši. Viens no jaukākajiem stāstiem ir par manu fotoaparātu. Kad to sen, sen nopirku, teicu, ka aiztikt nedrīkst. Un biju nopirkusi arī ļoti dārgu franču sejas krēmu, kuru bērniem nebija ļauts ņemt. Tā nu es vienā jaukā dienā ņēmu fotoaparātu un gribēju fotografēt, bet izrādījās, ka viss jau izfotografēts un filmiņas vairs nav. Nu, kad nav, tad nav. Aiznesu attīstīt filmiņu un pēdējos kadros ieraudzīju, kā sešgadīgā māsa ar sarkani uzkrāsotām lūpām smērē manu dārgo krēmu uz sejas, un brālis to visu bija fotografējis. Brīnišķīgas atmiņas! Savukārt “jaunākais” pārītis mūs, vecākus, bieži izspiegoja. Skaidrs, ka bērnus ļoti vieno kopīga darbošanās pret vecākiem.”\n\n  \n\n**Kā paziņot priecīgos jaunumus?**\n\n  \n\n**KO teikt?**\n\nBērnam ir jāpastāsta par ikvienu notikumu ģimenes dzīvē, kas viņu tiešā veidā skar. Tas, cik vienkārši vai detalizēti stāstīt par jaunākās atvases ienākšanu ģimenē, ir atkarīgs no bērna vecuma. Jo mazāks bērns, jo vieglāk paziņot jaunumus. Tie, kuri vēl nerunā, papildjautājumus neuzdod. Cik izstāstīsi, tik pietiks. Bet, tiklīdz sācies “kāpēcīšu” vecums vai bērns jau ir zinošāks un ar lielāku interesi par dažādiem notikumiem, papildjautājumu kļūst vairāk, un vecāki izjūt lielākas grūtības runāt par šo tēmu. \n\n> Taču jāpatur prātā, ka bērni negaida līdz sīkumiem detalizētu skaidrojumu par to, kas ir grūtniecība un kā mazulis nonācis mammas vēderā. Sākumā viņš vēlas saprast pamatprincipus, nevis dzirdēt visu “soli pa solim”. \n\nNianses par grūtniecības norisi vai dzemdībām sākumā būs lieka un pārāk sarežģīta informācija.\n\n  \n\n**KĀ teikt?**\n\nKad bērns jautā, kā brālītis tika mammas vēderā, mums, pieaugušajiem, uzreiz acu priekšā ir aina, kā tad viņš tur tika. Bet uz jautājumu jāatbild pēc būtības – tieši tāpat, kā mēs bērnam skaidrotu, kā brauc mašīnas. Mēs pastāstītu principu, nevis sīki un smalki visu par dzinēju, vadiem un šķidrumiem. Jautājumi par bērna ieņemšanu, grūtniecību, dzemdībām un barošanu ir tieši tādi paši kā jebkuri citi, bet, ņemot vērā, ka šie ir seksuālas dabas jautājumi, mēs samulstam. Taču šo tradīciju vajadzētu lauzt un runāt tikpat brīvi kā par citiem jautājumiem. Bērni tajā nesaskata neko neķītru vai sliktu. \n\n  \n\nPar grūtniecību var teikt, ka mamma un tētis gribēja bērniņu, tāpēc ļoti cieši samīļoja viens otru, un tā radās bērniņš. Trīs četrus gadus vecam bērnam parasti pietiek ar šādu skaidrojumu. Pēc laiciņa, kad bērns visu būs apdomājis, viņam, iespējams, radīsies papildjautājumi. Taču atkal svarīgi ievērot principu: kā jautā, tā atbild. Ja nezinām, ko teikt, godīgi varam atzīt, ka par atbildi jāpadomā. Jo arī uz citiem jautājumiem dažkārt vienkārši nav atbilžu. \n\n  \n\nLielisks palīgs vecākiem, kas palīdz izskaidrot gaidāmā bēbīša ienākšanu ģimenē, ir dažādi vizuāli uzskates līdzekļi gan bilžu, gan video formātā. Piemēram, vecā labā _Zīlīte_ vai grāmatas par to, kā dzimst mazuļi. Šāda veida materiālu tiešām ir daudz. Un ar to palīdzību ir vieglāk runāt ar bērnu. \n\n> Nevajadzētu bērnam sasolīt, ka ar mazuli, kurš piedzims, varēs spēlēties, ka būs jautri un interesanti. \n\nĪpaši svarīgi to pastāstīt trīs, četrus, piecus gadus vecam bērnam, kurš sagaida rotaļu biedru. “Un tad piedzimst kaut kas viņu izpratnē pilnīgi nesakarīgs, ar kuru vēl ilgi nevarēs spēlēties. Tā var izrādīties liela vilšanās. Labāk izstāstīt, ka sākumā mazulis neko daudz nepratīs un kāds laiciņš būs jāpagaida, lai kopā mestos piedzīvojumos,” saka psihoterapeite. \n\n  \n\nAr lielākiem bērniem un pusaudžiem ir mazliet citādi. Lai gan šķiet, ka viņi saprot jau tik daudz, dažas jomas tomēr nav līdz galam izzinātas. Piemēram, ja runa ir par seksualitāti. Lai vieglāk būtu saprast un izskaidrot, var izmantot dažādas anatomijas grāmatas. Ja mēs par to nerunāsim un pieņemsim, ka lielais bērns jau pats visu labi saprot, netieši radīsim priekšstatu, ka “šīs lietas ģimenē neapspriež”.\n\n  \n\n**KAD teikt?**\n\nVisbiežāk tieši otrajā trimestrī vecāki jūt vēlmi pastāstīt bērnam par gaidāmo ģimenes pieaugumu. Šajā laikā bērns var saņemt ne tikai mutisku informāciju, bet arī vizuālus pierādījumus tam, par ko vecāki runā, jo ap šo laiku vēders grūtniecei jau kļūst arvien pamanāmāks, varbūt jau sajūtamas bēbīša kustības vēderā.\n\n  \n\n***\n\nKonsultē: **Diāna Zande** , psiholoģe, psihoterapeite \n\n  \n\nTags:\n\n  * [attiecības](https://www.izaugtmilestiba.lv/blog/tags/attiecības)\n  * [emocijas](https://www.izaugtmilestiba.lv/blog/tags/emocijas)\n  * [ģimene](https://www.izaugtmilestiba.lv/blog/tags/ģimene)\n  * [bērni](https://www.izaugtmilestiba.lv/blog/tags/bērni)\n  * [sarunas](https://www.izaugtmilestiba.lv/blog/tags/sarunas)\n  * [jaundzimušais](https://www.izaugtmilestiba.lv/blog/tags/jaundzimušais)\n  * [pāris](https://www.izaugtmilestiba.lv/blog/tags/pāris)\n  * [partneri](https://www.izaugtmilestiba.lv/blog/tags/partneri)\n  * [atklātība](https://www.izaugtmilestiba.lv/blog/tags/atklātība)\n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Praktiskā gatavošanās](https://www.izaugtmilestiba.lv/blog/categories/gatavosanas)\n  * [Sajūtas un emocijas](https://www.izaugtmilestiba.lv/blog/categories/emocijas)",
    "category": "gaidibas",
    "categoryName": "Gaidības",
    "readTime": "7 min",
    "author": "Laura Bērziņa",
    "date": "2023-10-04",
    "published": true
  },
  {
    "title": "paliktnis",
    "excerpt": "Source: https://www.izaugtmilestiba.lv/post/paliktnis",
    "content": "# paliktnis\n\n---\n\n# Lielāku bērnu drošība automašīnā\n\n  * Izaugt Mīlestībā\n  * Sep 20, 2020\n  * 2 min read\n\n**Ja bērns ir sasniedzis četru gadu vecumu, viņa galviņa jau ir pāri autosēdeklīša augšpusei un krēsliņa augšējo lenču pozīcija ir zemāk par bērna pleciem, tas nozīmē, ka pienācis laiks meklēt lielo bērnu autokrēsliņu –**[** _paliktni_**](https://besafe.lv/autokreslini-lieliem-berniem/)**!**\n\n  \n\n**Divi paliktņu veidi**\n\nPaliktņi lielu bērnu pārvadāšanai automašībā ir divu veidu – ar atzveltni (“booster seat”) un bez atzveltnītes un sānu malām. Šī paaugstinātā sēdēšana ir svarīga, lai drošības jostu augšējā daļa šķērso bērna plecu, bet kāju daļa šķērso iegurni, nevis vēderu. Paliktnis pats par sevi bērnu nepasargā, tikai palīdz pareizi funkcionēt pieaugušo drošības jostai.\n\n> Lai gan paliktņus (arī bez atzvetnes bērna galvai un sānu malām) oficiāli drīkst lietot, kad bērns ir vismaz 15 kilogramus smags un vismaz 100 cm garš, joprojām drošākie būs paliktņi ar atzveltni. \n\nVienkāršie paliktņi sadursmes brīdī nepasargā bērna galvu un sānus, tie tikai palīdz noturēt automašīnas jostu pareizā pozīcijā. Tāpat - ja arī jūsu mazais braukšanas laikā mēdz iemigt, sānu malas būs ērtas, jo balstīs bērna galvu. \n\n**Paliktņu stiprināšana**\n\nPaliktņi ar sānu malām un galvas balstu ir fiksējami ar ISOfix stiprinājumu, tomēr šo stiprinājumu var arī neizmantot, jo krēsliņu notur bērns, kas tajā sēž. Tomēr gadījumos, kad autokrēsliņš ir tukšs, tas ir jāpiestiprina, pretēji – automašīnā tas kā tukša krava var būt bīstams. Un arī bērns šajā krēsliņā tiek stiprināts nedaudz citādi, jo paliktnim krēsliņa jostiņu nav. Tas nozīmē, ka mazais pasažieris tiek stiprināts ar automašīnas drošības jostām.\n\n  \n\nLikums nosaka ar paliktni braukt līdz bērns sasniedzis 150 cm garumu.\n\n**Ideālā autokrēsliņa**** _Check list_****.**\n\n**Izdrukā un dodies ar šo saraktu uz veikalu!**\n\n  * Autokrēsls ar augstu muguras daļu, kas nav noņemama, pasargā bērnu arī no sānu trieciena, kā arī rūpējas par to, lai automašīnas drošības josta vienmēr būtu pareizā pozīcijā;\n\n  * Vai autokrēsls “aug kopā ar bērnu” - vai tam ir bērna augumam pielāgojamas pozīcijas, kā arī, vai tas ir izdarāms viegli un vienkārši;\n\n  * Vai bērnam ar laiku pašam būs viegli pareizi piesprādzēties šajā autokrēslā;\n\n  * Viena no biežākajām kļūdām šo autokrēsliņu lietošanā ir tā, ka automašīnas drošības josta netiek novietota pareizā vietā uz bērna gurniem. Drošāk izvēlēties autokrēslu bez atbalstiem bērna elkoņiem, kas netraucēs drošības jostas pareizai pozīcijai;\n\n  * Iespēja kaut nedaudz regulēt guļus pozīciju nav obligāta nepieciešamība lielo bērnu krēslam, bet ir papildus ērtība, ko bērns, it īpaši šīs kategorijas autokrēsla lietošanas sākumā noteikti izmantos un novērtēs;\n\n  * Ja autokrēslam ir ISOfix stiprinājumi, tad tas stabili turēsies automašīnā arī tad, ja bērns tajā nebrauc;\n\n  * Vai sēžot autokrēslā bērnam nekas netraucē skatīties ārā pa logu;\n\n  * Vai autokrēsliņam ir papildus sānu aizsardzība;\n\n  * Cik daudz vietas autokrēsls aizņem automašīnā;\n\n  * Cik viegli autokrēsls ir pārliekams uz citu automašīnu, lai to var viegli lietot gan vecvecāki, gan draugi, kuri, piemēram, aizved bērnu uz nodarbībām.\n\n**Sprādzējam bērnu bez virsdrēbēm**\n\n  \n\nIestājoties gada vēsajai sezonai, svarīgi atcerēties, ka automašīnā pirms bērna piesprādzēšanas virsdrēbes ir jānovelk. Tas tāpēc, lai drošības jostas varētu pievilkt pēc iespējas ciešāk.\n\n  * Auto salonu ieteicams saslidīt;\n\n  * Ja auto ir vēss, biezās jakas novelkam un ar tām apsedzam bērnu;\n\n  * Siltuma saglabāšanai bērnam galvā var palikt cepurīte.\n\n***\n\n_Materiāls tapis sadarbībā ar \"Izaugt Mīlestībā\" draugiem \"_[__BeSafe__](https://besafe.lv/) _\"!_\n\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Iedvesma un idejas](https://www.izaugtmilestiba.lv/blog/categories/iedvesma)\n  * [Bērnudārznieks](https://www.izaugtmilestiba.lv/blog/categories/bērnudārznieks)",
    "category": "bernudarzs",
    "categoryName": "Bērnudārzs",
    "readTime": "2 min",
    "author": "Laura Bērziņa",
    "date": "2020-09-20",
    "published": true
  },
  {
    "title": "partneri",
    "excerpt": "Source: https://www.izaugtmilestiba.lv/post/partneri",
    "content": "# partneri\n\n---\n\n# Ne tikai vecāki, bet arī pāris\n\n  * Izaugt Mīlestībā\n  * Mar 1, 2024\n  * 11 min read\n\n**Tēma par to, kā zīdainis ietekmēs partnerattiecības, nav tā visvairāk apspriestā. Kādam šķiet, ka nekas nemainīsies. Cits domā, ka viņus jau tas neskars. Vēl kāds uzskata, ka tās vispār ir muļķības. Bet bērns maina partnerattiecības. Tas ir fakts. Un, kad pāris nonāk grūtībās, nereti ir kauns atzīt, ka attiecībās ir krīze... nepopulāri taču ir būt tiem, kuriem dzīve nav smuka kā**** _Instagram_****bilde. Un vecāki piemirst, ka ar izaicinājumiem sastopas tiešām visi jaunie vecāki. Un tie, kuri saka, ka tā nav, vienkārši mānās.**\n\n  \n\n  \n\n**Pārmaiņas ir neizbēgamas**\n\n  \n\nBērna piedzimšana tiešām ir dzīves pārmaiņa, kas var izraisīt krīzi attiecībās. Vairs nebūs iespējams noskatīties filmu no sākuma līdz beigām vai gulēt tik ilgi, cik vēlaties. Un vēl daudz citu situāciju, kas uz laiku būs jāpārkārto, jo prioritātes mainīsies. Tāpēc būtiski jau pirms bērna piedzimšanas saprast, ka pārmaiņas attiecībās ir neizbēgamas un pie attiecībām būs jāstrādā. Bērna ienākšana pasaulē maģiski nenokārto visas līdz tam esošās pāra problēmas un ķildas, tieši otrādi, tās izgaismojas un pat saasinās. Tāpat hormonālas izmaiņas un iespējamā pēcdzemdību depresija būtiski ietekmē mikroklimatu pārī.\n\n  \n\nArī līdzcilvēku atbalsts, ja netiek realizēts pareizi, var kļūt par apgrūtinājumu attiecībām. Diāna Zande ir novērojusi, ka jaunie vecāki nereti no apkārtējiem saņem tā saucamo “nevēlamo atbalstu”. Tā vietā, lai sniegtu praktisku palīdzību, piemēram, atnesot jaunajiem vecākie pusdienas vai palīdzot mājas solī, līdzcilvēki apber vecākus ar nelūgtiem padomiem un norādēm, kas pa ausu galam dzirdētas vai izlasītas internetā. Visbiežāk ar šo “grēko” vecvecāki.\n\nSavukārt jaunie vecāki nevis aizrāda saviem padomdevējiem, bet gan šo ieteikumu radītās negācijas izgāž viens uz otru.\n\n  \n\n“Mazliet nejauki, ka dažāda spektra speciālisti un amatieri aizgūtnēm sludina, cik lieliski būs kļūt par jaunajiem vecākiem, taču nepastāsta, no kā būs jāatsakās,” uzskata Zande. Tā grūtniecēm, kas līdz tam atradušas laiku veselīgu maltīšu gatavošanai, vingrošanai, manikīra apmeklējumam, rodas iespaids, ka viss būs kā iepriekš, tikai ar mazulīti blakus. Un mīļotais būs kā apmāts ar bērnu, nebūs ne pārstrādājies, ne pielipis ekrānam, skatoties hokeju. “Nereti satiekos ar mammām, kuras ir satriektas, jo realitāte neatbilst tam, kas viņām tika stāstīts. Daudzi topošie vecāki sagaida, ka viss notiks pats no sevis un viegli,” secina Zande.\n\n  \n\nUn arī apmierinātībai ar partnerattiecībām pēc mazuļa piedzimšanas ir tendence samazināties, jo tās vairs nav tik ciešas, tik viegli pieejamas. Tomēr pārim ir iespēja kļūt par komandu, jo palielinās iespēja sadarboties, risināt problēmas. Ja mēs atceramies, ka partnerība ir svarīga, viss būs kārtībā. Jāiemācās uz kādu brīdi nedaudz samainīt prioritātes. \n\n> Atslēgas vārds ir UZ LAIKU – bērna piedzimšana uz laiku visu pilnībā izmaina, bet pamazām mēs atgriežamies pie agrākās stabilitātes.\n\n  \n\n**Diāde – mamma un bērns**\n\n  \n\nJa pāris jau pirms mazuļa piedzimšanas kādu laiku ir pavadījis kopā, viņi ir iepazinuši viens otru, pieņēmuši otra labās un sliktās puses, viņus pavisam noteikti var dēvēt par spēcīgākiem nekā pāri, kuri satikās, iemīlējās, apprecējās un kuriem uzreiz pieteicās mazulis. Šāds pāris vēl nav izplēsies par zeķēm, par zobu pastām, par trauku mazgāšanu, par draugiem, par vecākiem, par visām tām mazajām lietām, kas ir atšķirīgas, jo viens ir pieradis darīt tā, bet otrs – pavisam citādi. Ja pāris šo vēl nav izdzīvojis un sapratis, tad mazuļa ienākšana ģimenē neapšaubāmi var radīt milzīgu šoku, jo jaunie vecāki vēl nav tikuši galā ar tiem izaugsmes jautājumiem, kas viņiem ir jāizdzīvo pirms bērniem, bet jau nāk nākamie izaugsmes jautājumi kā vecākiem.\n\n  \n\nSieviete jau grūtniecības laikā jūt, ka pavisam drīz dzīvē viss mainīsies. Kad piedzimst mazulis, instinktīvā piesaiste bērnam veidojas diezgan vienkārši. Tad, kad bērns prasa, sieviete instinktīvi atbild viņam, ņemot rokās, liekot pie krūts, izrādot rūpes par bērnu. Līdz ar to sieviete ir ļoti fokusēta uz mazo. Tajā brīdī diāde, kurā bija vīrietis un sieviete, pēkšņi pārvēršas par diādi – mamma un bērns. Veidojas saikne ar mazuli, un ir loģiski, ka tajā brīdī saikne ar partneri vairs nav tik liela kā agrāk.\n\n  \n\n> Kas notiek ar tēti? Mūsu kultūrā no vīrieša sagaida to, ko viņš principā nav redzējis savā izcelsmes ģimenē, jo viņam nav reāla šā pieredzes modeļa. \n\nIr ļoti maz vīriešu, kuri var teikt: jā, manā ģimenē tētis rūpējās par bērniem tāpat kā mamma. Tas ir retums. Vīrietis ir apmulsis, bet viņš atbalsta sievieti tā, kā to saprot, kā ir redzējis savā ģimenē. Vīrietis ir tas, kurš strādā un nes mājās mamutu (naudu), kurš līdz pārgurumam sevi izdzen, lai ģimenei viss būtu, un mājās viņš grib atpūsties. Pat visjaukākais, sirsnīgākais tētis, kurš ļoti grib bērniņu aprūpēt, par prioritāti uztvers savu darbību ārpus mājas. Lai arī vīrs ir ļoti atbalstošs, naktī pie bērna lielākoties ceļas sieviete. Visa dežūra 24/7 ir viņas atbildība, un vienā brīdī sieviete var justies izsīkusi pat vislabākajās attiecībās. Un kas notiek tad? Viņa atkal saka vīram: “Tu man nepalīdzi!” Vīrs, kurš ir centies palīdzēt, tad jūtas slikts, vainīgs, atbildīgs un skrien vēl vairāk ārpus mājas, lai noķertu vēl treknāku mamutu. Sieva jūtas arvien vientuļāka un vēl vairāk sūdzas, bet vīrs arvien vairāk attālinās. Iestājas pretējais efekts gaidītajam.\n\n  \n\nNobriedušās attiecībās vīrietis sapratīs, ka sieviete uzņemsies pamatrūpes par bērnu, bet vīrietis paliks otrajā plānā. Nobriedušās attiecībās pieaugušais pats spēj tikt galā ar savām vajadzībām, parūpēties par sevi gan fiziski, gan emocionāli. \n\n> Nenobriedušās attiecībās mēs ceram, ka partneris apmierinās mūsu emocionālās vajadzības. Un tad notiek tā – ja sieviete ir ar bērnu, vīrietis jūtas atstumts, nesaprasts. Kur ir sekss? Kāpēc viņa ar mani neparunā? Vai viņu vispār interesē, kā es jūtos? \n\n  \n\nTo var izjust jebkurš vīrietis. Viņš sajūt, ka tā uzmanība, kas viņam tiek veltīta, vairs nav tik liela, viņš sākt justies vientuļš un attālinās. Vīrietis realizējas tur, kur viņš to prot: ar draugiem, hobijos, darbā, projektos un citur. Viņš bieži pavada laiku ārpus mājas, jo redz, ka viņam nav\n\nvietas šajā mātes un bērna diādē. Attālināties viņš var arī, lietojot alkoholu un darot citas neveselīgas lietas.\n\n  \n\n  \n\n**Izveidot atbalsta sarakstu**\n\n  \n\nIr tik vērtīgi, ja pāris vēl pirms mazuļa piedzimšanas ir parūpējies par loģistiku mājās – sagatavojis visu, lai pēc tam nav jāstrīdas par ēst gatavošanu un citiem sadzīviskiem jautājumiem. Tāpat jāvienojas, kā pāris organizēs gulēšanu pēc mazuļa piedzimšanas. Vai viņi gulēs kopā, vai arī vīrs naktī celsies un palīdzēs aprūpēt mazuli? Divi neizgulējušies vecāki bērnam nav vajadzīgi. Varbūt tētis vairāk varēs pieslēgties vakaros? Tāpēc ir svarīgi sadalīt aprūpi pa diennakts posmiem un jau laikus padomāt, kā rīkosieties, ja mazais būs nemierīgs, kā viens otram varēsiet palīdzēt, lai kāds nepagurtu līdz bezspēkam.\n\n  \n\nSvarīgi padomāt, lai mammai būtu vismaz viena nakts nedēļā, kad viņa var aiziet uz blakusistabu izgulēties, iepriekš atslaucot pieniņu mazulim, un tētis viņu var pabarot ar pudelīti. Ja vīrs šo vienu nakti nedēļā var uzņemties uz saviem pleciem, sievietei tā ir reāla palīdzība. Biežākā sieviešu kļūda ir domāt, ka pēc mazuļa piedzimšanas viņa spēs izdarīt visu un vēl papildus tiks galā ar mazuļa vajadzībām un aprūpi. Ir maldīgi tā domāt.\n\n  \n\nTāpēc vērtīgi ir veidot prioritāšu sarakstus: šodien ielikšu mazgāties drēbes, rīt iztīrīšu viesistabu, parīt sakārtošu bērna drēbju skapi. Nevajag pārslogot sevi ar pārlieku daudz darbiem vienā dienā, lai neveidotos lieks stress. Ja mazulis ir mierīgs, tad, protams, varēs izdarīt vairāk, bet, ja tā nebūs, viss var izvērsties krietni sarežģītāk.\n\n  \n\nPārim jāvienojas arī par to, kurš un ko darīs mājās: kurš nomazgās traukus, kurš izžaus tīro veļu... Vīrietim jāsaprot, ka vajadzēs pieslēgties un reāli palīdzēt. Vēl labs variants ir piesaistīt tuvākos cilvēkus, kuri varētu praktiski palīdzēt.\n\n  \n\nJāiemācās lūgt palīdzību tuvākajiem, ar kuriem var rēķināties. Var izveidot savu atbalsta komandas sarakstu. Piemēram, mammai varam palūgt iztīrīt dzīvokli, tētim varam palūgt, vai viņš aizved uz servisu auto, draudzenei varam palūgt, lai viņa divreiz nedēļā atved siltu zupu no kafejnīcas, kaimiņam varam palūgt, lai viņš, braucot mājās no darba, atved piena paku un maizi arī mums. Tās ir elementāras un ļoti konkrētas darbības. Šis atbalsta saraksts sniedz sajūtu, ka\n\njaunie vecāki nav vieni paši, ja būs nepieciešama palīdzība.\n\n  \n\n**Runāšana – zelts**\n\n  \n\nLai pāris no mīlas balodīšiem nepārvērstos par dumpīgām lauvām, kas cīnās katrs par savu kumosu miega un to, kurš tiks pie siltām vakariņām, bet kuram būs jāēd atdzisuši pārpalikumi, svarīgi par gaidāmo gari un plaši runāt jau grūtniecības laikā. \n\n> Jau pirms bērniņa piedzimšanas abiem vajadzētu pieņemt domu, ka pirmos mēnešus būs maz brīžu, ko atlicināt otram. Bet tādus noteikti ir vērts mēģināt atrast. \n\nPiemēram, kad mazais aizmidzis, var iedzert tēju un aprunāties ar partneri. Tāpat grūtniecības laikā aktīvi jārunā par to, ko sagaidāt viens no otra – kādu\n\nvēlētos savu mīļoto kā otru vecāku. \n\n> Ja nestāstīsiet par savām gaidām,vilšanās būs neizbēgama. Un tā nebūs vilšanās partnerī, bet gan savās iekšējās fantāzijās. \n\nTāpēc, lai tāds sīkums kā netīrs paklājs neizraisītu liekas domstarpības, ir jādalās savā skatījumā uz ģimenes dzīvi. Arī skaidrs pienākumu sadalījums aiztaupīs pārmetumus. Reti kurš pāris domā jau laikus domā par to, kurš mazgās traukus pēc mazuļa piedzimšanas, kā risinās dažādas sadzīviskas lietas, uzskatot, ka tas notiks pats no sevis. Pāris biežāk diskutē par to, kādus ratus pirks, nevis par to, kā veidos attiecības, kad mazulis būs klāt. \n\n> Patiesībā ir pilnīgi vienalga, kādos ratos bērns gulēs, svarīgi, kā jūs tiksiet galā ar to, kurš vedīs bērnu pastaigā, kad abi būs noguruši.\n\nLai šī saruna noritētu veiksmīgi, abiem ir jāsaprot, ka tas nebūs tik viegli kā tērzēt par laikapstākļiem. Strīdi sākas, kad no vienas sarunas tēmas lēkājat uz citu, tāpēc, lai saruna būtu konstruktīva, jāvienojas, ka tiek izrunāts vispirms viens, pēc tam nākamais jautājums. Šis varētu būt labs treniņš, lai mācītos ieklausīties, ļautu otram runāt. \n\n> Labs paņēmiens, kā abiem tikt pie vārda, ir norunāt, ka minūti savās domās dalās viens, tikmēr otrs klausās un nepārtrauc, tad – otrs. Pēc tam jāpārliecinās, ka viens otru esat pareizi sapratuši. Vērtīgi būtu pajautāt, - ko Tu dzirdēji no tā, ko teicu? \n\nJa vēlaties sacīt, ka jums nepietiek laika sev, nevajadzētu savas vēlmes formulēt pārmetuma formā un otram teikt: tu mani nekad neatbalsti. Diāna Zande iesaka pārim runāt par to, kā otrs iztēlojas kopdzīvi pēc tam, kad piedzims mazulis – vispirms pirmajā dzīves mēnesī, tad otrajā, trešajā un tad no četriem līdz sešiem mēnešiem, visbeidzot no pusgada līdz gadam. “Ja mēs\n\ndomājam par dzīvi, tad parasti to darām diezgan nekonkrēti, piemēram, strādāsim, pelnīsim, būvēsim māju. Šeit jādomā, ko mēs darīsim tieši šajā gadā. Ko darīsim tieši šajā mēnesī. Soli pa solītim,” saka Zande. Sieviete varētu teikt: “Tas būs tik skaisti! Pie mums nāks ciemiņi, mazais tikai gulēs un ēdīs, mēs baudīsim, tev būs tēva atvaļinājums, tad mēs kopā varēsim iet pastaigās, es varēšu lepoties ar jauno ģimenes stāvokli. Protams, mums būs drusku jāpiestrādā, bet to jau mēs varēsim ātri izdarīt, jo visi taču var.” Tās ir tikai gaidas. Ir jādomā reāli un jāsaprot, ka pirmajā mēnesī abiem vecākiem pie bērna vispirms būs jāpierod. Turklāt vēl lieliskāk, ja mēs līdzcilvēkus pabrīdinām par savu nostāju jau pirms mazuļa piedzimšanas, lai ikviens var to pieņemt un akceptēt.\n\n  \n\n  \n\n**Neaizmirst par seksuālo dzīvi**\n\n  \n\nArī seksuālā dzīve mainīsies. \n\n> Tikai retos gadījumos sieviete pēc dzemdībām jūt seksuālo iekāri un ir fizioloģiski tam gatava. Paiet vidēji divi mēneši, kamēr sievietes ķermenis atkopjas pēc dzemdībām. \n\nBieži vien šajā laikā sievietei nav nekādas intereses par seksu. Ir gadījumi, kad sievietē tā arī neatgriežas seksualitāte, jo, zīdot mazuli, viņa gūst tās labās sajūtas. Bērns sniedz milzīgu laimes sajūtu, un seksam tajā brīdī vairs nav tik lielas nozīmes. Tomēr jāatceras, ka vīrieša seksuālās vajadzības nekur nepazūd.\n\n  \n\nJa vīrietis ir seksuāli ļoti aktīvs, viņš noteikti var pieslēgt izdomu, lai sievietei palīdzētu ātrāk atgriezties pie seksuālajām attiecībām. Ja viņš vēlas, lai sieviete ir atsaucīga seksuālajā jomā, viņam ir pēc iespējas vairāk jāpalīdz viņai ikdienas pienākumos. Ja sieviete būs pārgurusi, seksualitāte būs pirmais, kas tiks atmests. Par to ir jārunā, jāstāsta par savām sajūtām un vēlmēm, jādomā, kā panākt kompromisu, kas pieņemams abām pusēm. Svarīgi saprast, ka patlaban seksuālie jautājumi ir nobīdīti otrajā plānā, bet pāris pie tiem noteikti pamazām atgriezīsies. Vīrietim ir jāsaprot un jāpieņem, ka sievietei arī fiziski var būt sarežģīti un nepatīkami atsākt šo procesu, tāpēc visam jānotiek pamazām, mierīgi un ar sapratni. Vīrietim jāpieņem, ka, gluži kā attiecību pirmsākumos, ceļš līdz seksualitātei atkal ir jāveido pamazām, pacietīgi, lai nonāktu tur, kur pāris bija pirms dzemdībām.\n\n  \n\nLabs treniņš, ko ieviest ikdienā, – katru dienu domājiet par savu partneri kā par cilvēku, kuru jūs iepazināt un iemīlējāt. Domājiet kaut vai tikai vienu minūti par to, kāpēc jums partneris patīk, atcerieties ķermeņa daļas, kas jūs uzrunā otrā partnerī, – tas rada tuvību, vēlmi arī pēc seksualitātes.\n\n  \n\nTāpat visi zina, ka vīrietim pastāv arī iespēja pašapmierināties, un arī par to ir svarīgi runāt, lai gan sabiedrībā tas bieži vien ir milzīgs tabu temats. Pēc bērniņa piedzimšanas pašapmierināšanās var būt ļoti normāls un pieņemams veids, kā vīrietim mazināt savu seksuālo spriedzi.\n\n  \n\n**Laiks diviem...**\n\n  \n\n> Desmit minūtes divvientulības un randiņš vismaz reizi mēnesī. Speciālistu ieteikumus, lai nepazaudētu vienam otru, kad piedzimis mazulis, varētu rezumēt tieši tik lakoniski. \n\nPilnīgi normāli, ka pirmajos mazuļa dzīves mēnešos izpaliek randiņi, tikšanās ar draugiem, partnerības jautājums kļūs sekundārs. Taču pamazām, bērnam augot, nepieciešams atgriezties vienam pie otra. Psihoterapeite ir novērojusi, ka ne visiem tas izdodas: “Itin bieži nākas sastapt mātes, kuru atvasēm jau ir četri pieci gadi, bet viņas uzvedas tā, it kā viņi būtu trīs mēnešus veci. Un nereti tētis arī tajā tiek iesaistīts, uzvedoties kā otrā mamma. Protams, gādīgi vecāki ir forši, bet kādi šie vecāki ir kā pāris?”\n\n  \n\nKad mazulis jau ir ap trīs četrus mēnešus vecs, viņu droši var uzticēt kādam radiniekam vai draugam. Mazo ielikt ratos, lai vecmāmiņa, draugs, māsa vai kāds cits izved mazuli pastaigā pa parku. Savukārt pāris šajā laikā nevis mazgālogus un veic citus nepadarītos mājas darbus, bet kopā atpūšas. \n\n> Tāpat tā ir lieliska izdevība, lai nodotos gultas priekiem. Tiesa gan, šī iecere nereti paliek nerealizēta, jo, atlaižoties gultā, vecāki bieži aizmieg vēl pirms visām izpriecām. Lai gan jautājums par laiku, kad pārim atgriezties pie dzimumdzīves, ir ļoti individuāls, tomēr psihoterapeite iesaka nevilcināties ilgāk par pusgadu pēc mazuļa dzimšanas.\n\nArī tad, ja mazuli nav kam atstāt, nevajadzētu atteikties no divvientulības. Baudīt nelielu mirkli divatā var arī, dodoties ar mazuli uz kafejnīcu vai parku, kur divatā nesteidzīgi izbaudīt krūzi kafijas un parunāt vienam ar otru.\n\n  \n\n**...un sev**\n\n  \n\nTāpat māmiņām ir gandrīz neiespējami atrast laiku sev. Bet šāds vienatnes mirklis noteikti ir akūti nepieciešams. Lai kārtīgi izvēdinātu galvu no ikdienas rūpēm, būtu labi šo individuālo laiku nesaistīt ar bērniņu, piemēram, nedoties uz veikalu pirkt mazulim drēbītes, bet labāk aiziet uz kino vai izstādi, satikties ar kādu draugu, uzspēlēt futbolu.\n\n  \n\nLai neviens nebūtu apdalīts, var norunāt, ka katram pienākas viens brīvs vakars nedēļā. Turklāt šādi katrs tiek pie individuāla laika kopā ar mazuli, kas jo īpaši svarīgi ir tam no vecākiem, kurš nav bērna kopšanas atvaļinājumā. \n\n> Un te ir kāds noslēpums: laiks vienatnē uzlabo arī partnerattiecības. Ļaujot un pat mudinot otru darīt to, kas viņam sagādā prieku, mēs jūtamies brīvi būt tādi, kādi esam. Pieņemti, saprasti un pateicīgi partnerim.\n\n  \n\n**Bērniņš bija kopīga izvēle**\n\n  \n\nPētījumi rāda, ka sievietes dzīve pēc bērniņa piedzimšanas krasi mainās, bet vīrietis ātri atgriežas pie savas ierastās dzīves: ierastā ritma, ierastā hokeja mača, ierastās piektdienas vakara brīvības kopā ar draugiem. Tomēr vīrietim būtu jāsaprot, ka bērns ir apzināta atteikšanās no brīvības. Sievietei brīvība pirmos mēnešus pavisam noteikti izpaliek, līdz ar to laika gaitā attiecībās var veidoties disonanse, jo sieviete var sajust nevienlīdzību un apvainoties uz vīrieti. Tad noteikti sievietes prātā var ieslēgties doma: kāpēc viņš var, bet es ne?\n\n  \n\nBērns ir kopīga izvēle, un bērns prasa, lai sieviete uz kādu laiku paliek mājās, bet viņas atbildība ir arī runāt ar vīru un teikt: “Klau, mazajam tagad ir trīs mēneši, un viņš jau kļūst mierīgāks. Es ļoti jūtu, ka man ir svarīgi iziet vienu vakaru nedēļā ārpus mājas.” Ja sieviete zina, ka viņai reizi nedēļā būs šī iespēja iziet ārpus mājas kaut vai uz stundiņu, nomainīt vidi, atslēgties no mājas un bērna, tas viņai var sniegt laimes un pārmaiņu sajūtu, līdz ar to viņa mazāk pārmetīs vīram. Svarīgi ir ar partneri iepriekš sarunāt, kura diena nedēļā tā būs, kad sieviete varēs iziet. Jau svētdienā sieviete var gaidīt to ceturtdienas vakaru un pieciest visu, kas notiek mājās. Galvenais ir neatstāt jauno māmiņu bez izvēles. Ja tā notiek, tas nekādi neuzlabos partnerattiecības.\n\n  \n\n“Ja pāris jau pirms bērniņa piedzimšanas sapratīs, ka viņu laika un naudas resursi mainīsies, viņi spēs vienkāršāk un veselīgāk iziet cauri brīžiem, kad šķitīs, ka pietrūkst. Ja kāds iedomāsies, ka viss būs forši pats no sevis, un par to nerunās, sekos vilšanās. Tāpēc pārim par to ir jārunā. Tiklīdz mēs ieklausāmies otrā cilvēkā un viņa vēlmēs, ir vieglāk tās pieņemt un rast kompromisus. \n\n> Ir vērts iejusties otra cilvēka ādā. Ja es esmu pieaudzis, tad spēju saprast, ka dažreizmanas vajadzības ir nedaudz mazāk svarīgas par partnera vajadzībām, irsituācijas, kurās man ir jāpiekāpjas. Ja neesmu nobriedis, tad es kā mazameitene vai puišelis par visām varītēm vēlos panākt to, ko gribu tikai es. Šis ir stāsts par briedumu,” skaidro Diāna Zande.\n\n  \n\n**Vai ar otro un trešo bērniņu ir vieglāk?**\n\n  \n\nKatrs mazulis piedzimst ar atšķirīgām neirobioloģiskām iezīmēm: veselības stāvokli, temperamentu. Var gadīties, ka pirmais bērns bijis mierīgs un pat ērts mazulis, bet otrais ir ļoti prasīgs. Arī dinamika pāra attiecībās ietekmē to, kā tiek pārdzīvota otrā bērna ienākšana ģimenē – vai attiecības ir uzlabojušās, vai pāris ir atgriezies pie veiksmīgām partnerattiecībām. Jo lielāka bijusi pāra izaugsme, jo vieglāk būs uzņemt pasaulē otro atvasi. Bet, ja starplaikā bijuši kādi konflikti vai citas krīzes – tuvinieku nāve, finansiālas grūtības –, tas var radīt papildu spriedzi.\n\n  \n\n***\n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Vecāki](https://www.izaugtmilestiba.lv/blog/categories/vecāki)",
    "category": "gaidibas",
    "categoryName": "Gaidības",
    "readTime": "11 min",
    "author": "Laura Bērziņa",
    "date": "2024-03-01",
    "published": true
  },
  {
    "title": "pasapzina",
    "excerpt": "Source: https://www.izaugtmilestiba.lv/post/pasapzina",
    "content": "# pasapzina\n\n---\n\n# Laimīgs un pašapzinīgs bērns\n\n  * Izaugt Mīlestībā\n  * Dec 17, 2019\n  * 5 min read\n\n**Pašapziņa nav tikai pašvērtējums. Tā ir arī savu emociju apzināšanās un pieņemšana, pašcieņa un pašdisciplīna. Veselīga pašapziņa nav iedomība vai sevis nostādīšana augstāk par pārējiem, bet spēja sevi apzināties, pieņemt un cienīt par spīti nepilnībām, spēja nepadoties grūtību priekšā. Vienlaikus veselīga pašapziņa ir prasme sajust sevi kontekstā ar citiem, kontrolēt savus impulsus un izvēlēties situācijai atbilstošu uzvedību.**\n\nMēs noteikti ikdienā esam dzirdējuši frāzes par kādu (vai sevi) - tas nu gan ir pašapzinīgs! Bet ne vienmēr zem šī īpašības vārda paliekam patiešām veselīgas pašapziņas aprakstu. Speciālisti par pašapzinīgu sauc cilvēku, kas: \n\n  * Spēj uzstādīt mērķus un neatkāpjas no tiem grūtību priekšā.\n\n  * Tic, ka nepareiza rīcība nenozīmē, ka es pats esmu slikts.\n\n  * Neļauj sevi nepatiesi apvainot, neatkāpjas no savām tiesībām.\n\n  * Spēj būt izlēmīgs.\n\n  * Domā ar savu galvu, neietekmējas pārlieku daudz no citiem.\n\n  * Spēj pieņemt izaicinājumus.\n\n  * Nebaidās būt atšķirīgs.\n\n  * Spēj priecāties par citu panākumiem.\n\n  * Uzskata savu dzīvi par vērtīgu un vienreizīgu.\n\nUn tieši šo prasmju attīstīšana bērnā būs atslēga veiksmīga pašvērtējuma veidošanai. \n\n  \n\n> Veselīga pašapziņa attiecībā uz mūsu emocionālo labsajūtu ir kā stipra imūnsistēma attiecībā uz mūsu ķermeņa veselību.\n\n**Mērķtiecības attīstīšanai** vērtīgi mācīt bērnu atpazīt savas savas emocijas un vajadzības, veidot veselīgu pašapziņu un ticību saviem spēkiem, attīstīt kritisko domāšanu un sekmēt pašdisciplīnu.\n\n  \n\n**Emocionālās inteliģences attīstīšanai** vērtīgi atspoguļot bērna emocijas (es redzu, ka tu dusmojies, priecājies, skumsti. Tāpat jautājuma \"kā Tev iet?\" vietā biežāk pajautāt - \"kā Tu jūties?\"). Un dalīties savās emocijās! Ļaut bērnam just! Aizliedzam tikai konkrētu rīcību, nevis emociju kā tādu.\n\n  \n\n**Kritiskās domāšanas attīstīšanai** svarīgi no bērna neprasīt bezierunu paklausību. Ļaut bērnam iegūt savu pieredzi, ļaut kļūdīties, pašam saprast cēloņu – seku principu (ja iziešu lietū bez zābakiem, samirks kājas). Mudināt izvērtēt, analizēt, ieklausīties arī pretējos viedokļos, nesteigties ar spriedumu. Pamatot savus lēmumus pašiem un mācīt arī bērniem argumentēt savu viedokli.\n\n  \n\n  \n\n**Pašapziņas veidošanās**\n\n  \n\nPar pašapziņas veidošanos varam sākt runāt jau no pirmajiem dzīves mēnešiem, kad bērns mācās iepazīt savu ķermeni, tomēr pirmais nopietnais pakāpiens ir ap 18 mēnešu vecumu, kad bērns sāk atpazīst sevi spogulī, pamazām distancējas no mammas un sāk apzināties sevi kā atsevišķu būtni. \n\n  \n\nAp 2-3 gadu vecumu, attīstoties runai, bērns sāk lietot vārdu „es”. Pamazām bērns saprot – pasaule nav tāpēc, lai apmierinātu vienīgi viņa vajadzības. Bērns ierauga sevi iepretim citiem, kā daļu no kādas lielākas kopienas. Un tad viņš sāk meklēt savu vietu šajā kopienā – ģimenē, bērnudārzā. Šajā periodā ļoti svarīgi, lai bērns netiktu kāda iemesla dēļ atstumts (jo niķojas ,čīkst, dumpojas, traucē, nav tāds kā citi). Būtiski, lai tāds, kāds viņš ir, viņš tiktu integrēts un pieņemts. Ja tas nenotiek un bērna emocijas tiek apspiestas, vai arī viņš regulāri tiek atraidīts – bērns sāk justies nevērtīgs. \n\n> Pieņemt bērnu nenozīmē pieņemt jebkuru emociju izpausmi (sišanu, košanu). Tas nozīmē uzklausīt, aprunāties, samīļot, pamācīt, ļaut izlādēties, tomēr neļaut kļūt destruktīvam. \n\n4-5 gadu vecumā bērns saprot, ka citiem par viņu ir viedoklis. Viņam kļūst svarīgi tas, kāds viņš izskatās citu acīs.\n\n  \n\nIeteikums būtu vairāk spoguļot labo un ignorēt slikto, ja vien tas nav kas nopietns. Bērna pašapziņu lielā mērā ietekmē vecāku attieksme pret bērna kļūdām. Ja pieņemam un iemācām bērnam, ka kļūdities ir normāli un tikai caur neveiksmēm var sasniegt mērķi, viņš nevaino sevi un nepārdzīvo ikreiz, kad kaut kas nav sanācis, bet turpina virzīties uz mērķi par spīti grūtībām. Savukārt, ja bērns tiek kaunināts un bieži saņem kritiku, tas negatīvi ietekmē bērna pašvērtējumu.\n\n  \n\n**Kas pašapziņas veidošanās procesā palīdz, un kas ne..**\n\n  \n\nPašapziņu ietekmē tas, cik viegli vai grūti mums ir iekļauties kolektīvā (viegāk iekļauties ir tiem, kuri atbilst \"vidusmēram\", grūtāk ir tiem, kuri sava izskata, uzvedības vai citu īpašību dēļ atšķiras no vairākuma). Tāpēc tik būtiski, ka bērniem stāstām - visiem nav jābūt vienādiem, mēs katrs esam unikāls. Kāds būs vērotājs, cits - darītājs, cits - līderis. Pašapziņu ietekmē arī kultūra, kurā augam. Vidusmēra latvietim un vidusmēra ebrejam būs ļoti atšķirīga pašapziņa. Tāpat mediji, sociālie tīkli, vide, kurā jūtamies labāki vai sliktāki kā citi, ietekmē to, kā par sevi jūtamies.\n\n  \n\n> Līdz 7 gadu vecumam vecāki ir kā spogulis, kurā bērns redz sevi. Bērns, vērojot vecāku reakciju uz savu uzvedību izdara secinājumus – ja vecāki ir priecīgi un labvēlīgi, tātad es esmu labs, ja vecāki izturas noraidoši vai dusmīgi – es esmu slikts. \n\nTāpēc šaubas par savas atvases spējām, pārāk liela kritika, kuras rezultātā bērnam var šķist, ka viņu mīl vai nemīl atkarībā no viņa sasniegumiem, ir ļoti būtiska pašvērtējuma veidošanās daļa. Nievājoša attieksme pret bērna ķermeni, salīdzināšana ar citiem, kategorisms, vārdu \"nekad\" un \"vienmēr\" lietošana... Šis viss stiprina bērnībā iegūtu nedrošību, neuzticēšanos pieaugušajiem, viņu solījumiem. Ja bērns šaubās par pieaugušajiem, viņš šaubās arī par sevi. \n\n  \n\nUn te būtiski! - pārlieka slavēšana vai mākslīgie pašapziņas cēlāji (statusa preces - zīmola apģērrbi, dārgas rotaļlietas..) var palīdzēt tikai uz īsu laiku, tas nesekmēs bērnam veselīgas pašapziņas veidošanos. \n\n> Arī pārmērīgas rūpes var iedragāt pašapziņu. Ja vecāki pārāk ilgstoši uzņemas atbildību pār lietām, ar kurām bērns pats varētu tikt galā, bērns neiemācās paļauties uz sevi. Trūkst izaicinājumu un piepūles, un tas ir būtiski.\n\n  \n\nPaškontrole jeb pašregulācija atspoguļo spēju regulēt emocijas, domas un uzvedību.**** Tā ir ar gribas piepūli saistīta indivīda spēja izvēlēties savu rīcību. Paškontrole ietver gan spējas apslāpēt savas nevēlamās reakcijas un vienlaikus aktivizēt vēlamās.\n\n  \n\n**Pašapziņa veidojas jau agrīni**\n\n  \n\nPirmajā dzīves gadā būtu jācenšas apmierināt visas bērna vajadzības pēc iespējas ātrāk kopš to rašanās, neatstāt bērnu vienu raudam. Pirmajā dzīves gadā mēs bērnus neaudzinām, bet esam kopā ar tiem, sniedzam drošību, palīdzam viņam apzināties viņa vajadzības.\n\n  \n\nOtrajā dzīves gadā papildus drošības sajūtai svarīgi ļaut bērnam iepazīt savu ķermeni, tā spējas, iedrošināt darboties, ļaut sajust, ka viņš var, prot. Izvērtējiet, vai vārds „nē” nav biežāks, kā vārds „jā”. Iekārtojam vidi tā, lai bērns kaut ko arī drīkst, ne tikai nedrīkst. (\"Neņem šo\", \"nekāp tur\", \"nedari tā\".. :) )\n\n  \n\nTrešajā dzīves gadā svarīgi būt pacietīgiem un pieņemt reizēm izaicinošās bērna emocijas, liekot bērnam saprast, ka viss, kas ar viņu notiek, ir normāli. Bērnu nevajadzētu atstumt tāpēc, ka viņš dusmojas, raud vai nerīkojas tā, kā vēlamies. Tikai starp trešo un ceturto dzīves gadu bērns pamazām sāk izmantot pašregulācijas prasmes. \n\n  \n\n**Atbalstot savu bērnu**\n\n  \n\nSpēja uzgaidīt, tikt galā ar sīkām neveiksmēm vai pabeigt iesākto – tās ir iemaņas, kas agrīnā vecumā apgūstamas ikdienas notikumos kā regulārs treniņš tik nozīmīgām spējām kā paškontrole. Jo vairāk sociālo iemaņu bērns ikdienā apgūst, jo drošāk viņš jūtas par savu varēšanu, jo labāk viņš spēj kontrolēt savus impulsus. Tāpat labas pašregulācijas prasmes palīdz veidot veiksmīgu komunikāciju ar vienaudžiem, tas savukārt ceļ pašapziņu. Katru reizi, kad uzstādām robežas, kuras bērns mācās ievērot, viņš mācās paškontroli. Katru reizi, kad bērns pārvar grūtības paša spēkiem,viņš arī mācās paškontroli.\n\n> Ja vecāki ir pārāk prasīgi, pieaugot bērnā runās iekšējais perfekcionists. Ja vecāki neciena un netic bērna spējām, pieaugot bērnā runās iekšējais kritiķis. Ja vecāki ir iedrošinājuši bērnu un snieguši atbalstu, lai cik liels bērns jau būtu, un lai cik milzīgu izaicinājumu priekšā viņš stāvētu - bērnā joprojām būs dzīva iekšējā balstiņa, kura teiks – \"nepadodies, viss būs labi!\"\n\nLai mēs viens otru sadzirdētu, svarīga ir attiecību kvalitāte. Ja bērnam būs svarīgas attiecības ar mums, ja viņš mūs cienīs, viņš vēlēsies ieklausīties. Bērni, kuri jūtas droši, sadzirdēti un saprasti, daudz vieglāk spēj runāt par savām jūtām, bažām vai problēmām. Turpretī, ja draudēsim vai moralizēsim, bērns jutīsies nevērtīgs un nepieņemts. Lai saprastu, kā labāk runāt ar bērnu, ir vērts iekāpt viņa kurpēs un iedomāties, ko es pats kā mamma vai tētis gribētu dzirdēt brīdī, kad man ir kādas raizes, kad esmu kļūdījies, nobijies, kad nepieciešama uzmanība.\n\n  \n\n**Varbūt noder!**\n\n  * Cienīsim savus bērnus, nepazemosim ne fiziski, ne emocionāli.\n\n  * Audzināšanā neizmantosim bargus sodus. Vecākiem būtu jāspēj bērni virzīt, ne pavēlēt klausīt komandām. Virzīt ar savu paraugu :)\n\n  * Uzticēsimies bērniem, dosim atbildību un ļausim izdzīvot sekas.\n\n  * Pieņemsim bērnu emocijas un mācīsim viņam tās izprast. \n\n  * Neveiksmes gadījumā iedrošināsim bērnus. Kritika ir tikai viedoklis par konkrēto uzdevumu, nevis vērtējums par bērniem kā cilvēku.\n\n  * Izcelsim bērnu stiprās puses.\n\n  * Pateiksim skaidri, par ko bērnus slavējam - atbalstīsim bērnus brīdī, kad tie izvirza mērķus, un iedrošināsim viņus pamēģināt ko jaunu.\n\n  * Nedarīsim bērnu vietā to, ko viņi var izdarīt paši.\n\n  * Dosim bērniem darbiņus, lai bērni saprot, ka ir daļa no komandas, un ierauga savu ieguldījumu kopējā darbā.\n\n  * Radīsim bērniem piederības sajūtu. Pašapziņu palīdz stiprināt cieša saikne starp vecākiem un bērniem. Ja vecākus interesē, kas notiek ar bērniem, ja viņi ir emocionāli atsaucīgi, bērns jūtas mīlēts un mācās mīlēt pats sevi. \n\n  * Un pats svarīgākais - BŪSIM VEIKSMĪGI, LAIMĪGI UN PAŠAPZINĪGI PAŠI! :)\n\n  \n\n***\n\nKonsultē: Elīna Zelčāne, geštaltterapeite, jaunas grāmatas [_\"Arī labas mammas drīkst kļūdīties\"_](https://www.zvaigzne.lv/lv/gramatas/apraksts/190093-ari_labas_mammas_drikst_kludities_jeb_kapec_teorija_ne_vienmer_strada_prakse.html) autore\n\n  \n\n_Šis materiāls ir speciālistes Elīnas Zelčānes oriģinālsaturs, tā pārpublicēšana bez atsaucēm nav atļauta._\n\n  \n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Vecāki](https://www.izaugtmilestiba.lv/blog/categories/vecāki)",
    "category": "2-3-gadi",
    "categoryName": "2.-3. gadi",
    "readTime": "5 min",
    "author": "Laura Bērziņa",
    "date": "2019-12-17",
    "published": true
  },
  {
    "title": "pec_mazula_dzimsanas",
    "excerpt": "Source: https://www.izaugtmilestiba.lv/post/pec_mazula_dzimsanas",
    "content": "# pec_mazula_dzimsanas\n\n---\n\n# Kas pāri šķir pēc mazuļa piedzimšanas?\n\n  * Izaugt Mīlestībā\n  * Jul 29, 2019\n  * 3 min read\n\nUpdated: Aug 2, 2019\n\n**Līdz ar bērnu pārī ienāk neskaitāmi izaicinājumi, kas bieži attiecības ieved krīzes situācijā. Un tad ir svarīgi atcerēties par vajadzību piramīdu – pārī vispirms katram ir jāparūpējas par sevi, lai varētu rūpēties par otru un ģimeni kopumā. Kompromisi būs neizbēgami, tomēr savas vajadzības ir jāprot atpazīt un pēc iespējas labāk jaunajā situācijā tās arī apmierināt.**\n\n**Atšķirīga izpratne par audzināšanu**\n\n  \n\nBieži pāris nav vienojies par to, kurš kurā brīdī pēc bērniņa piedzimšanas darīs un kurš par ko būs atbildīgs. Ja ģimenē ir divi priekšnieki, tad līdz ar bērna ienākšanu, var gadīties, ka neviens ne par ko nav atbildīgs, vai arī viens no otra kaut ko gaida, dzīvojot pēc principa – kas pirmais neiztur, tas to arī izdara. \n\n  \n\nAgrāk lomu sadalījums bija skaidrs – vīrietis devās uz darbu, sieviete rūpējās par māju un bērniem. Mūsdienās aizvien vairāk ir pāru, kam svarīgs līdzvērtīgs pienākumu sadalījums, sākot ar mājas darbiem un beidzot ar karjeras sasniegumiem. Tāpēc, neskaitot bērna iznēsāšanu, pasaulē laišanu un krūts zīdīšanu, teju visu var veikt kā mamma, tā tētis.\n\nBet tiklīdz pārim pievienojas mazulis, lai cik līdzvērtīgi pāris mēģinātu dzīvot joprojām, pārmaiņas ir neizbēgamas. Visbiežāk sieviete ieslīgst bērna pamataprūpē, nereti arī kļūst par “atbildīgo” mājas darbos un ēst gatavošanā. Savukārt vīrs gādā par ģimenes finansiālo labklājību. \n\n  \n\nŠādi sievietē var izaugt aizvainojums, ka vīrieša dzīve turpinās, kā bijusi, bet mammai ir jāatsakās no daudzām jau pierastām lietām. Tomēr arī vīrieti skar jaunā realitāte, jaunie pienākumi un atbildība, tāpēc tētis aizvien biežāk var sajusties nenovērtēts, asi uztvert viņam veltītos pārmetumus, kad sieviete iešanu uz darbu viņam sāk dēvēt par “izklaidi”, jo realitātē vīrietis no darba atnāk mājās noguris. Un, ja tētis vēlas atpūsties, mamma bieži “nodod stafeti” ar zīdaini, tiklīdz tas pārkāpis mājas slieksni. Rezultātā sajūta, ka nejūtos novērtēts, rodas abās pusēs. Jo īpaši, ja līdz mazuļa piedzimšanai pārī tiešām valdījusi izteikta vienlīdzība.\n\n  \n\n**Sarunas kā risinājums**\n\n  \n\nIr pierādīts, ka vairums pāru pēc bērna piedzimšanas savstarpēji sarunājas mazāk. Tas šķiet loģiski, jo jaunie pienākumi un rūpes aug un brīvā laika jēdziens stipri izmainās. \n\n  \n\nRunāt vienam ar otru par jaunajām grūtībām, ir ārkārtīgi svarīgi. Svarīgi vienoties par atbildības zonām un termiņiem, uz cik ilgu laiku tas varētu būt. Par jauno situāciju un finansiālo tēriņu sadalījumu arī ir svarīgi izrunāties. Būtiski, lai tam, kurš uz brīdi būs kopā mājās ar mazuli, būtu iespējas brīvi rīkoties ar kādu naudas summu, par katru nieku neprasot atļauju, neatskaitoties. Nestabilitāte finanšu jomā ļoti ietekmē pašapziņu.\n\n  \n\nJa pēc pirmā mazuļa piedzimšanas šīs tēmas netiek izrunātas, tās noteikti aktualizēsies ar otrā mazuļa ienākšanu ģimenē. \n\n> Saprasties par bērna audzināšanu nenozīmē būt vienādās domās ar savu partneri, bet gan ieklausīties, censties saprast un būt empātiskākiem, saprotošākiem vienam pret otru. \n\nVērtīgi ar sevi atklāti parunāt - jā, man ir savas vajadzības, bet varbūt kādu no tām var “nopauzēt”, lai harmonizētu attiecības ar partneri? Ja pārī katrs ieslīgst savu aktualitāšu risināšanā, drīz vien spēja dzirdēt otru var kļūt par milzīgu izaicinājumu.\n\n  \n\nSarunas var būt viena no nodarbēm, kas veicina intimitāti, kas pārim arī kļūst par aktuālu problēmu līdz ar bērniņa piedzimšanu. Tad apzinātas pastaigas, papļāpāšanas un vienam otra samīļošanu var ieviest kā rituālu. \n\n> Ja mīlestības izpausmes ilgstoši iztrūkst, atgriezt tās agrākajā stāvoklī ir ļoti sarežģīti. \n\nArī hormonāli mīļošanās un mīlēšanās laikā mēs saņemam oksitocīnu. Ir jāmēģina atrast laiks savam partnerim, tas stiprinās attiecības, un var sākt ar laika izbrīvēšanu sarunām.\n\n  \n\n**Mana telpa**\n\n  \n\nArī tad, ja ģimenē esam vairāki, ja atbildība un jaunie pienākumi ļoti ierobežo cilvēkam svarīgo teritoriju, svarīgi to sev nodrošināt gan telpas, gan laika izpratnē. Ir būtiski, lai visas robežas nesaplūstu un neveidotos situācija, kad kāds no pāra pilnībā izlemj lietas otra cilvēka vietā un otrs kļūst par tādu “situācijas” ķīlnieku, paliekot atkarīgs no sava partnera.\n\n> Lai kādā krīzē mēs savas dzīves laikā būtu, pieaugušiem cilvēkiem jāspēj pašiem sev palīdzēt, lai būtu neatkarīgi no otra.\n\nTe gan ir svarīgi savas robežas un vajadzības prast atpazīt, zināt, pazīt sevi, lai otram varētu lūgt ar tām rēķināties, meklēt iespējas jaunajā situācijā apvienot kā mammas, tā tēta intereses. Mēs bieži dusmojamies uz partneri, ka jūtamies slikti, jo otrs nenolasa domas no acīm. Biežāk mēs paši nemaz nezinām, kas mums šobrīd ir vajadzīgs, nespējam savas vēlmes noformulēt vārdos, lai paziņotu par to partnerim. Otram nav šīs vajadzības jāuzmin. Tas nemaz nav iespējams. Tāpēc bieži tiklīdz neapmierinātība ir parādījusies, par to paziņojot skaidri partnerim, to iespējams gana ātri un vienkārši atrisināt. \n\n  \n\n**Kā risināt konfliktus?**\n\n  \n\n> Strīdus situācijas ir svarīgi prast risināt vēl pirms mazuļa piedzimšanas. \n\nTie pāri, kas savā kopdzīvē ir bijuši ļoti saticīgi, nereti pirmos konfliktus piedzīvo līdz ar bērniņa piedzimšanu. Ja mazulim ir vecāki brāļi vai māsas, var piedzīvojumus pārrunāt visi kopā ar lielākiem bērniem ģimenē, pārim piedzīvojot savstarpēju tuvināšanos caur bērniem. \n\n  \n\n_Konsultēja: psiholoģe, ģimenes psihoterapeite Vita Kalniņa_\n\n _Izdevums_[ __\"Gribu būt tētis\"__](http://www.amatasnovads.lv/wp-content/uploads/2017/12/Gribu_but_tetis.pdf)\n\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Sajūtas un emocijas](https://www.izaugtmilestiba.lv/blog/categories/emocijas)",
    "category": "gaidibas",
    "categoryName": "Gaidības",
    "readTime": "3 min",
    "author": "Laura Bērziņa",
    "date": "2019-08-02",
    "published": true
  },
  {
    "title": "peterisklava",
    "excerpt": "Source: https://www.izaugtmilestiba.lv/post/peterisklava",
    "content": "# peterisklava\n\n---\n\n# Izaudzināt bērnu mīlestībā\n\n  * Izaugt Mīlestībā\n  * Dec 16, 2022\n  * 11 min read\n\n**“Visumā ir divi visgrūtāk sasniedzamie stāvokļi – apskaidrība un vieda, atturīga mīlestība pret bērnu,” stāsta bērnu ārsts, reanimatologs un domātājs PĒTERIS KĻAVA. “Un, ziniet, apskaidroties pat ir vieglāk, nekā būt mīlestībā pret bērnu un palīdzēt viņam izaugt par apskaidrotu mīlestības būtni. Tāpēc runāt par vērtībām šajā kontekstā ir ārkārtīgi svarīgi.”**\n\n  \n\n**Kad aicināju jūs uz sarunu, teicāt, ka esat jau pats sev apnicis, - tik daudz runājot par bērnu tematiku. Vai ir sajūta, ka visu par šo jau esat pateicis?**\n\nReanimācijā par ārstu strādāju jau vairāk nekā trīsdesmit gadu un vairāk nekā divdesmit gadu kopā ar saviem kolēģiem par šo tēmu runāju arī publiski. Protams, cilvēks nogurst un izsīkst. Neko jaunu jau vairs nevar pateikt, tomēr šī tēma nedrīkst būt apnikusi. Varbūt tas ir apnicis man, bet par to ir jārunā atkal un atkal, jo mēs, sabiedrība, tikai tēlojam, ka visu saprotam. \n\nNu, piemēram, ja kādam šķiet, ka viņš zina, kā rodas bērni, visdrīzāk, viņš neko nesaprot. \n\n> Vecāki nevar radīt bērnu. Tu nevari radīt spermatozoīdu, tu nevari radīt olšūnu, tu nevari radīt embriju. Tu nevari radīt dzīvību un prātu. Tas notiek, un to dara smalkāks mehānisms, augstāks prāts, ko mēs nemaz nespējam aptvert. \n\nAr to es gribēju teikt, ka mēs nesaprotam, kā mēs un mūsu bērni īsti parādāmies pasaulē un kā no tās pazūdam. Šī izpratne kārto cilvēka psihi, uztveri, atbildību, attīstību un veido kaut kādus baušļus, vērtības, kaut kādas pareizības, uz ko mēs atsperamies, kas ir mūsu atskaites sistēma, kas veido mūs par tādiem vai citādiem vecākiem. Un par to ir jārunā.\n\n  \n\n**Vai ikdienā, palīdzot vecākiem ne tikai medicīniski, bet atbalstot viņus arī ar sarunām, neesat novērojis, ka šodien izaudzināt bērnu kļuvis sarežģītāk?**\n\nSaruna ir pats grūtākais ne tikai ārstam ar slima bērna vecākiem, bet saruna vispār. Saruna ar Dievu, saruna starp valstīm, saruna starp tautu un valdību, saruna starp ģimenes locekļiem – visur ir saruna, kuras pamatā ir attiecības. Esmu saskāries ar neiedomājami gudriem vecākiem, kad mamma un tētis saprot, ka ārsti un vecāki ir garīgas, emocionālas būtnes, kas kopā grib mazināt bērnam ciešanas. Tad ir gandarījums, jo saruna ir iespējama. Tieši vecāku inteliģentie jautājumi, kad tie ir izmisuši, ir viņu dosjē. Vai un kā vecāki domā līdzi, vai saprot, kas notiek ar bērnu, – tie būtībā ir tādi slepenie testi, kas parāda, kādi ir vecāki.\n\n  \n\nUn domāju, ka neviens vecāks nevar izvairīties no attīstības, emocionālās inteliģences un līdzjūtības. No mīlošas sirds attīstības. Tas ir neizbēgams eksistenciāls process. Ja tava sirds ir ar lielāku ietilpību, skaidrs, ka tev būs grūtāk. Bet tā eksistence ir uzbūvēta. Un tad ir skaidrs, ka šādiem cilvēkiem arī būtu jābūt par sabiedrības serveriem, par tiem, kas rada likumus, kas kontrolē. Šādiem vecākiem ir jānosaka tonis, nevis tām mātēm un bomžiem, kas alkohola reibumā mētājas pa ielām.\n\n  \n\n**Bet tiem, “kuri nesaprot”, saruna noteikti ir vēl vajadzīgāka, svarīgāka...**\n\nJā, es zinu, ka man jāprot atrast vārdus sarunai arī ar māti, kas reanimācijas dušas telpā nozog dušu. Tas ir mans pienākums – valstiskais, juridiskais, morālais. Bet tu nevari ar alkoholiķiem vai ļoti neizglītotiem cilvēkiem, kuriem ir septiņi bērni un visiem ir utis, pusei ir iedzimtas slimības, bet sieviete ir stāvoklī ar astoto, runāt tādā pašā līmenī kā ar izglītotiem un gudriem vecākiem. Tas nav iespējams. Ir grūti risināt sarunu ar vecāku, kas ieskrien reanimācijā un saka, ka pēc desmit minūtēm viņam ir darīšanas, un tad dienām nenāk pie bērna uz reanimāciju. Vecāki ir ļoti dažādi. Vieni paliek pie bērna gultas diennaktīm raudot un lūdzoties, citi skrien baudīt dzīvi vai pelnīt lielo naudu. Daži pat īsti nevar parakstīties par kādu lēmumu ārstēšanas procesā, viņi lūdz, lai mēs parakstāmies.\n\n  \n\nTāpēc es varbūt esmu rasists, bet iedalu vecākus kastās kā Indijā. Cilvēki ir vienlīdzīgi likuma priekšā, eksistences priekšā, bet nav vienādi pēc attīstības. Tās lielākās problēmas jau sākas tieši brīdī, kad šie ļoti neattīstītie cilvēki ne par ko neatbild. Un tādi cilvēki vairojas. Piemēram, reiz Vācijā tika prezentēts pētījums, lai saprastu, kāpēc ir tik liels noslīkušo bērnu skaits. Visi tie bērni noslīka peldbaseinos vecāku klātbūtnē. Ko darīja vecāki? Viņi spēlējās telefonā. \n\n  \n\n**Bet vai nekļūst labāk? Man šķiet, ka jaunie vecāki ir aizvien izglītotāki.**\n\nProtams! Ja mēs atskatāmies, kādās ciešanās, šausmās un smagos apstākļos dzīvoja un mira bērni pirms divsimt gadiem... no pieciem bērniem izdzīvoja viens komats cik tur. Skaidrs, ka progress ir. Bet tas ir relatīvs tādā ziņā, ka morālā kvalitāte nav uzlabojusies. Ir labākas intelektuālās lietas, bet Jēzum Kristum nebija mobilā telefona, interneta. Jāzepam un Marijai nebija Stenfordā iegūtas augstākās izglītības, taču viņi izaudzināja ļoti krietnu cilvēku. Tas ir mīts, ka attīstība ir saistīta ar tehnoloģijām. Tajā pašā laikā nevar noliegt, ka garīgās sistēmas neattīstās. Pareizāk sakot, tās attīstās, tikai ļoti lēni. \n\n  \n\nVācijā tika veikts kāds pētījums, kura rezultāti šokēja pasauli, – vācieši uzskata, ka bērnu var radīt tad, ja tev ir izglītība, ja tu esi nobriedis, atbildīgs, tev ir nauda, dzīves telpa, jūs ar partneri esat saderīgi. Tad jūs varat domāt, par to, ka mēs kā sieviete un vīrietis drīkstam dot iespēju bērnam piedzimt, dzīvot, attīstīties un izaugt. Es domāju – ar to mūsu saruna arī beidzas. (_Smejamies._)__ Tas būtu tāds ideālais scenārijs, kad bērni dzimtu sabiedrībā, kurā morālā sistēma būtu cienīga, lai bērns ar to sastaptos.\n\n  \n\nBet mūsdienās bērns ir atstāts novārtā, bērns nav vērtība. Šajā civilizācijā ir 280 miljoni bērnu bērnunamos un vardarbība pret bērnu Apvienotajās Nācijās vairs netiek uzskatīta par absolūti nepieņemamām šausmām. Man šķiet, ka Latvijā prioritāte ir... es nezinu, kas. Tie ir saukļi, ne cilvēks. Kā mēs skandējam: visu bērniem, visu Latvijas cilvēkiem! Ja viss būtu Latvijai, tad 400 tūkstoši nebūtu aizbraukuši no mūsu valsts. Un šajā visā buljonā aug mūsu bērni. \n\n  \n\n**Reiz ar dēlēnu, kad tas bija nesen dzimis, un viņa tēti**** _IKEA_****veikalā redzējām kādu jauno tēvu, kuram iepirkuma ratos bija zīdainis. Pats tētis kreklā, mazulim tikai daļēji noģērbtas āra drēbes. Gājām aiz viņiem un domājām, vai mums ir tiesības šim tētim pajautāt, vai viņa bērnam nav par karstu.**\n\nUn kā jūs – “klusie latvieši” – risinājāt šo situāciju? Vai iejaucāties?\n\n  \n\n**Mēs tiešām neko nepateicām, jo doma “kas tad mēs tādi esam, lai mācītu citus vecākus, kā audzināt viņu bērnus” bija tik spēcīga!**\n\nMan bija līdzīga situācija. Ar sievu atpūtāmies pie jūras. Redzēju, kā tētis savu mazo puisēnu meta gaisā un saķēra. Meta un saķēra. Bērns kliedza, spiedza, visi priecājās. Bet mani kā profesionāli, redzot, kā bērnam galva mētājās, pārņēma šausmas. \n\n> Piegāju klāt un teicu: “ Es ļoti atvainojos, vai drīkstu jūs uzrunāt kā bērnu reanimācijas ārsts? Ja jūs vēlreiz viņu tā pametīsiet, ir ļoti liela iespēja, ka viņam galvā trūks asinsvadi, kas viņa smadzenēs radīs izplūdumu.” Vajadzēja redzēt to pateicīgo seju! Viņš atbildēja: ak dievs, es to nezināju...\n\nIr dažādas reakcijas. Vai man bija tiesības viņam to teikt? Es domāju, ka bija. Un reakcija ir atkarīga no cilvēka inteliģences. Ir ļoti daudz mīļu un normālu cilvēku. Ir jābūt aktīviem pilsoņiem; tas ir mūsu pienākums. Mums ir jāpasniedz roka, tā aizrādīšana nav “uzbraukšana”. Ja cilvēks nepieņem tavu roku, ej prom, bet, ja tev sirdī ienāca tāda doma, tavs kosmiskais, cilvēciskais pienākums ir ļoti draudzīgi likt padomāt.\n\n  \n\nBērns jau nepieder nevienam vecākam. Viņš ir viņu atbildība, bet pieder Dievam un augstākai eksistencei. Tāpēc mums visiem ir atbildība par visiem bērniem. Bet mums, protams, līdz tādai apziņai vēl ir tālu.\n\n  \n\n**Un tomēr – ar ko sākt?**\n\nAr to, ka vecāki apzināti pieņem lēmumu, ka viņiem būs bērns. Un tad viņi apzināti sāk mācīties. Dzīvnieki arī vairojas un rūpējas, un neslikti rūpējas. Bet tas, kas šķir cilvēku no dzīvnieka, ir saprāts, filozofija, psihe. Dzīvniekiem tās nav. Šodien viss lielākoties ir vērsts uz bioloģisko aprūpi un socializēšanos. Par to praksi jau mēs pietiekami daudz runājam. Ir ļoti daudz gudras, modernas grāmatas par bērna psihi, par attīstību, potenciālu. Aprūpe, ko vecāki veic, ir svētīga un laba, bet tā nav audzināšana. Tā ir bērna tehniskā apkope, un bieži vien tas arī ir viss, kas bērnam tiek piedāvāts. Jā, daudzās ģimenēs nav pat tā. Tomēr šāda apkope ir izdzīvošanas piramīdas pats primitīvākais līmenis.\n\n> Visam pamatā ir mātes un tēva apzināšanās dziļums, jo bērns skenē savā _bluetooth_ sistēmā, par ko vecāki domā, kas ir mātes un tēva ideāli, viņu kosmiskās kultūras saknes, ko viņi nes. Bieži vien ar multfilmu un teātri ir par maz. Tāpēc vecākiem ir jāinteresējas par savu eksistenci, par lielo jēgu, par savu esību, par dzīvi un nāvi. Tieši šī apzināšanās summa ir vecāks. Tas ir grūti, tāpēc ļoti maz kas to dara. \n\n**Cik liela nozīme ir vecāku un vēl senāku senču iedotajām vērtībām, lai tās spētu nodot tālāk?**\n\nMūsu senči bija vergi, kas smagi strādāja. Viņi nebija kungi. Senči mums ir atstājuši pazemīga cietēja, strādīga verga gēnu. Šis mantojums nevar nodrošināt mūsdienīga cilvēka attīstību. Tas nodrošina dažus no bāzes principiem: tikumību, strādīgumu, atbildību, bet morāle diemžēl nemainās.\n\n  \n\nMans tēvs bija mūzikas, darbmācības un bioloģijas skolotājs. Universāls cilvēks, arī koka daiļamatniecības meistars. Ļoti stingrs cilvēks, viņa stundās bija absolūta kārtība un tīrība. Viņš strādāja arī krievu skolā, kaut gan pats bija uz Sibīriju izsūtīts. Visi krievu tautības lidotāji, kuri tur veda savus bērnus, brīnījās, kā tas Kļava Arvīds ir panācis tādu disciplīnu, ka visi puikas prot pateikt “paldies” un “lūdzu”. Bet viņš teica: nu, kā, jābūt kārtībai. Tēvs vienreiz ielika divnieku pulkveža dēlam par viņa attieksmi pret darbu un disciplīnu un palūdza iziet no klases. Atskrēja tēvs, prasīja dēlam, vai tu esi pelnījis tādu atzīmi. Un dēls atbildēja: jā! Pulkvedis atvainojās manam tēvam un “iedeva gurķī” savam dēlam. Kopš tā brīža šis zēns bija paraugbērns. \n\n  \n\nAtceros arī kādu citu gadījumu. Mums Vaiņodē dzīvoja baltvāciešu ģimene ar vairākiem dēliem. Mans tēvs reiz teica: paskaties, Pēteri, kādi šie vācu bērni tīrīgi, kā viņi iztīrīja instrumentus, kā viņi nolika ēveles, kā noslaucīja galdu... Mans tēvs bija absolūts latvietis, bet toreiz man teica: “Paskaties, kā to visu darām mēs, latvieši. Tu redzi atšķirību, vai redzi, kā tas latviešu puika pavirši to visu izdarīja?” Es kā tagad to atceros. Un tie bija padomju laiki! Tās bija septiņdesmito gadu beigas. Cik manam tēvam bija sāpīgi, ka vāciešiem ir tāds darba tikums, bet latvieši nevelk līdz šim līmenim. Tajā pašā vidē – visapkārt bija karabāze. \n\n  \n\nTagad bērniem nemāca pienākumus, ir tikai tiesības. Ir tiesības izteikties un aizrādīt skolotājiem, bet nav pienākuma paklusēt klasē, kad viņš citiem trīsdesmit bērniem traucē. Mēs vienmēr varam atrunāties: zināt, bija tādi laiki, un tagad ir tāds laikmets. Laikmets ir tāds, kāds tas ir. Mēs ar visu ko attaisnojam to, kas ir mūsu pienākums. \n\n  \n\n**Vai bērnam vispār ir jāmāca, kā dzīvot? Vai viņš tik un tā to nenokopē no vecākiem, lai kā vecāki censtos bērnu “audzināt”?**\n\nJā, bērni vecākus kopē. Skaidrs, ka viņi kā dvēseles jau nāk ar savu informāciju, bet viņi kopē vecāku psihisko stāvokli – kas tu esi kā mamma un tētis. Spoguļneironi ir zinātniski pierādīti.\n\n> Bērns aug tajā psihoenerģētiskajā matricā, no kuras vecāki barojas. Pasaulē ir kongresi par indigo bērniem, kristāliskiem bērniem, par bērniem ar izcilām matemātiskām spējām. Šādi bērni uzrāda neiedomājamus garīgus un intelektuālus potenciālus un empātiju, un vecākiem tas viss ir jāierauga, jāatbalsta. Bērni mums parāda jaunos pasaules modeļus, kas mums bieži vien nav patīkami. Mēs mēģinām viņus piezemēt, lai mums ir ērti. \n\nCilvēki jau visu grib viegli, bet eksistencē nekas nenotiek viegli. Darbs ar sevi ir ļoti svarīgs, citādi bērni cenšas izrauties no vecāku aprobežotības, jo viņiem ir neinteresanti. Jo viņu dzīvi veido pabarošana un aizrādīšana, tāda primitīva bērna sajūtu un vēlmju apmierināšana. Mēs patiesībā cenšamies bērnu saprast ļoti fizioloģiski, miesiskā, psihiskā līmenī. Bet tas viss ir daudz transcendentālāk.\n\n  \n\n> Vislabākais, ko tēvs var izdarīt savam bērnam, ir mīlēt viņa māti. Tas ir pirmais bauslis.\n\n  \n\n**Es redzu sev riņķī tik daudz jauno vecāku, kas tiešām cenšas, lai būtu labi vecāki!**\n\nMīļie cilvēki, nav ideālu vecāku. Tāpat kā nav ideālu vadītāju. Un atzīt, ka tu neesi ideāls, ir absolūtais pirmsākums inteliģencei un veiksmei. Tad tiekšanās pēc pilnveidošanās ir iespējama. Tāpēc tik ļoti svarīga ir literatūra, māksla, garīgās disciplīnas. Vai mēs varam katru bērnu vismaz 32 reizes dienā noglāstīt, sabučot, uzlielīt, motivēt, deleģēt pienākumus un uzslavēt par pienākumu paveikšanu? Varam? Tā tas bērns arī veidojas.\n\n  \n\n**Vai varam samīļot, ja paši bērnībā esam maz mīļoti?**\n\nJā, nu ar šo arī ir traki. Angļiem ir tāds teiciens: vai, cik skaists jums pie mājas mauriņš, kā jūs pie tāda tikāt? Mans vecvectētiņš kopa trīs reizes nedēļā, mans vectētiņš, mans tēvs un es arī to kopju trīs reizes nedēļā. Ja tevi ir mīlējis tavs tēvs, ņēmis klēpī, bučojis un slavējis, mīlējis un glāstījis, un vīrišķīgi audzinājis, ja tava tēva tēvs un vectēvs to ir darījis, tad ir pamats runāt par tādu noturīgu mīlestību vīrietī. Šodien labi, ja kāds vectētiņš paņem un sabučo bērnu, visbiežāk pats sajūtas neērti par to. Tāds kā sabijies. Tāpēc, ka tēvs viņu nav ņēmis rokās, samīļojis un paglāstījis, un kopā dauzījies. \n\n  \n\nMan bija bišķi pāri trim gadiem, kad mans vectētiņš Liepājā tēloja zirgu un es biju jātnieks viņam mugurā. Kā viņš skrēja pa viļņiem, un es viņā ieķēries! Tik pozitīva psihoemocionālā atmiņa, ka vēl tagad atceros šādu veiksmes momentu saistībā ar vectēvu. Ja kāds domā, ka mazam bērnam nav atmiņu, viņš kļūdās. It viss ierakstās atmiņā. Gan sāpes, gan prieki, gan dzirdētā informācija. Vēlāk mēs paši nezinām, kā mēs to zinām. Ir pasaulē kongresi par bērnu audzināšanu, kad tas vēl ir mātes miesās. Kāda mūzika jāklausās, kādas noveles jālasa, kādas pasakas. Tā veidojas apziņa! \n\n> Uzskatīt, ka bērns neko nesaprot, ir vienkārši noziegums. Viņš saprot visu.\n\n**Esat teicis, ka visiem nevajadzētu kļūt par vecākiem.**\n\nJā, man ir pārmetsts, ka es rasistiski izsakos par vecākiem, bet es jau tikai parādu to amplitūdu, kāda ir sabiedrībā. Miljoniem bērnu piedzīvo šausmīgas ciešanas tikai tāpēc, ka cilvēkiem ir tiesības vairoties. Ja tā ir demokrātija, šie cilvēki, kas tā domā, visdrīzāk, ir garīgi slimi. Lai man piedod tauta un sabiedrība, bet es tiešām domāju, ka reiz būs tāda iestāde, kas dos licences uz vairošanos. Vienkārši sistēma nepieļaus. \n\n  \n\nUn Rietumu civilizētās sabiedrības pienākums ir šo jautājumu attīstīt. Tas nav rasistisks jautājums, tas ir atbildības jautājums. Jo sanāk tā, ka Latvijā ir desmitiem tūkstošu vecāku alkoholiķu, kuriem bērni mētājas pa ielām, viņiem atņem tiesības uz vienu bērnu, bet uz citiem tiesības paliek. Tik infantila ir likumdošana, tik demokrātiska. Šajos jautājumos es neesmu par demokrātiju, es esmu par diktatūru. Tāpēc ceru, ka ļoti pārskatāmā nākotnē Londonā vai Briselē šādus likumus pieņems, un sabiedrībai par to ir jārunā. Es runāšu. Tas būs tieši tāpat, kā reiz Londonā, kad smējās par vīrieti, kurš izgudroja lietussargu un ar to staigāja. Divdesmit gadu smējās. Ar saulessargiem staigāja, par lietussargiem smējās. Bet šodien taču par lietussargu nepieciešamību mēs vairs nediskutējam, vai ne? Tāda ir sabiedrības attīstība. Kā lai šādā civilizācijā inteliģents cilvēks palīdz bērnam pretdarboties šīs civilizācijas pamatbūtībai, šai agresivitātei? Tas ir neiespējami. Kā teica Šekspīrs, - elle ir tukša, viņi visi ir šeit ārā. Tāpēc gaidīt tuvākajā nākotnē, ka te būs paradīze, būtu patiešām naivi.\n\n  \n\n**Tas ir ļoti interesanti, ka varat būt tik skarbs, tajā pašā laikā zāles, kur uzstājaties, vienmēr ir pilnas un rindas uz jūsu semināriem tik garas.**\n\nReiz kāda māte man zvanīja un raudot pateicās, ka es viņas bērnu esmu izglābis. Atbildēju, ka reanimācijā visi strādā kā komanda un nav tā, ka ir viens glābējs. Taču viņa apgalvoja: nē, nē, jūs izglābāt, lai gan pat neesat to bērnu redzējis. Es jautāju, par ko viņa runā. Viņa: “Es atceros, kā jūs lamājāties par mums, vecākiem, ka mums, latviešiem, tie lopi ir svarīgāki nekā bērni. Un es laukos biju aizgājusi kaplēt bietes. It kā tuvu mājai, kur atstāju gulēt savu piecarpusgadīgo bērnu.\n\n> Kaplējot pēkšņi atcerējos dullo Kļavu, kurš reiz teica, ka jums, vecākiem, lopi un bietes svarīgākas par bērniem. Nometu kapli, jo tādā zemapziņas līmenī doma lika iet paskatīties, kur ir mans bērns. Un es ieraudzīju, ka bērns ir pamodies, izgājis sētā un kaut ko met iekšā akā, grib pieliekties. Atrāvu viņu burtiski aiz kājām.” Lūk, mamma zvana un saka paldies, ka reiz biju lamājies.\n\nŠādi apvainojumi, ko izsaku par vecākiem, nav patīkami. Daudzi uzskata, ka Kļava ir amorāls, rasistisks. Bet mani jau tas neinteresē, jo man vienalga, ko par mani domā. Mani interesē, lai bērns izdzīvo. Tas nav pārmetums Latvijas tautai, kas ir apzagta un nomocīta, un verdzināta.\n\n  \n\n**Un tomēr – kāpēc ir svarīgi kļūt par vecākiem?**\n\nTas ir ļoti sarežģīts jautājums, jo tas ir jautājums par brīvo gribu. Bet svarīgākais, ka vecāki ir gatavi un apzināti grib radīt bērnu. \n\n> Lai kļūtu par vecākiem, tam ir jāgatavojas. \n\nEs zinu kādu bērnu, kurš ir apzināti ieņemts, kura vecāki ir lūguši par to Dievu. Viņš ir jau paliels vīrs. Reiz viņam jautāju, kā tev izdevies būt tik laipnam, tik atslābušam, tik draudzīgam pret pasauli. Viņš teica: “Man tiešām palaimējās, tēvs ar māti mani ļoti mīlēja, es esmu audzis milzīgā iekšējā atslābumā. Manī nav saspringuma, jo neesmu sists un bārts. Mani vienkārši mīlēja, ar mani sarunājās. Mani uztvēra kā dievišķu dvēseli. Tāds es izaugu.”\n\n  \n\nVistrakāk ir tad, kad bērns piedzimst neparedzēti, negaidīti, nejauši, negribot un tā tālāk. Tā ir mūsu seksuālā izglītība un, teiksim, vājums. Tajā pašā reizē piedzimt ir neizbēgamība miljardiem dvēseļu vai psihiskiem ķermeņiem, kam ir jāpiedzimst uz Zemes, lai attīstītos. Un skaidrs, ka labāk viņiem ir piedzimt Latvijā, nevis Indijā, kur 11 gados apprecēs un izvaros, bet 12 gados jau būsi stāvoklī un dzemdēsi. Tas ir fakts un realitāte. \n\n> Taču jāsaprot arī tas, ka bērns nav dzīves jēga un eksistences produkts. Cilvēks cilvēkam un bērns ģimenei nav dzīves jēgas risinājums vai atrisinājums. Tā ir atbildība un iespējamība.\n\nTāpēc vajag dot iespēju tiem foršajiem un gudrajiem vecākiem nejusties vieniem, vientuļiem. Latvijā ir tūkstošiem tādu – mīlošu, atbildīgu vecāku, kosmiski domājošu, kas grib un spēj savu bērnu uzaudzināt mīlestībā.\n\n  \n\n***\n\nArī es piekrītu Pēterim Kļavam, kas uzskata, ka bērniņa ienākšanai ģimenē ir jāgatavojas. Tāpēc esmu radījusi vērtīgu ceļvedi [_“Mammas sajūtu dienasrāmatu”_](https://www.izaugtmilestiba.lv/par-gramatu). Tajā apkopotas svarīgākās tēmas par gaidību laiku un pēcdzmedību periodu. \n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Iedvesma un idejas](https://www.izaugtmilestiba.lv/blog/categories/iedvesma)",
    "category": "dzives-gads",
    "categoryName": "Dzīves gads",
    "readTime": "11 min",
    "author": "Laura Bērziņa",
    "date": "2022-12-16",
    "published": true
  },
  {
    "title": "piedzimsanas-pabalsti",
    "excerpt": "Source: https://www.izaugtmilestiba.lv/post/piedzimsanas-pabalsti",
    "content": "# piedzimsanas-pabalsti\n\n---\n\n# Bērna piedzimšanas pabalsti pašvaldībās \n\n  * Izaugt Mīlestībā\n  * Apr 25, 2019\n  * 2 min read\n\nUpdated: Sep 25, 2019\n\n _Raksts tapis sadarbībā ar Vides aizsardzības un reģionālās attīstības ministriju, izmantojot tīmekļvietnē_[ _www.vietagimenei.lv_](http://www.vietagimenei.lv/) _pieejamo informāciju_\n\n**Vienreizējais pabalsts ģimenei sakarā ar bērna piedzimšanu, ko iespējams saņemt konkrētā pašvaldībā dzimušam un deklarētam mazulim Latvijā, ir ļoti atšķirīgi – no nepilniem 70 līdz pat 500 eiro! Taču ir arī pašvaldības, kuras bērna piedzimšanas pabalstu neizmaksā.**\n\n  \n\nJūrmalas pašvaldība sākot no šī gada izmaksā visaugstāko bērna piedzimšanas pabalstu – no 285 eiro tas tika palielināts uz 500 eiro, tādējādi kļūstot par augstāko bērna piedzimšanas pabalsta maksātāju pašvaldību vidū.\n\n  \n\nBērna piedzimšanas pabalstu neizmaksā Cesvaines un Kuldīgas novadu pašvaldībās, taču šajās pašvaldības dzimušajiem bērniem tiek sarūpētas dāvanas (Kuldīgas novada pašvaldība dāvina sudraba karotīti) vai organizēti pasākumi.\n\n  \n\n**Lielākie bērna piedzimšanas pabalsti 2019. gada marta beigās**\n\n  * Ja pasaulē nācis trešais mazulis – 516 eiro piešķir Varakļānu novadā\n\n  * Ja pasaulē nācis trešais mazulis – 450 eiro piešķir Zilupes novadā\n\n  * Par katru dzimušo mazuli – 400 eiro piešķir Engures novadā\n\n  * Par katru dzimušo mazuli 450 eiro apmērā dalītais maksājums tiek–piešķirts Krāslavas novadā - piedzimšanas pabalsts – 200 eiro, bērnam sasniedzot viena gada vecumu – 100 eiro, bērnam sasniedzot divus gadus – 50 eiro bērnam sasniedzot četrus gadus – 50 eiro. \n\n  * Savukārt 400* eiro maksā Rēzeknes pilsētā, ja pasaulē nācis trešais mazulis un abi vecāki deklarējušies pašvaldībā.\n\n_* Ja pašvaldībā ir deklarējušies abi vecāki._\n\n  \n\n**Šobrīd lielākie vienreizējie pabalsti, ja pasaulē nācis mazulis ģimenē**\n\n  \n\n  * 500 eiro Jūrmalas pilsēta\n\n  * 400 eiro Engures novads\n\n  * 350 eiro Krimuldas novads\n\n  * 320 eiro Siguldas novads\n\n  * 300 eiro Valkas novads, Smiltenes novads, Sējas novads, Olaines novads, Nīcas novads, Mārupes novads, Jēkabpils novads, Ilūkstes novads, Garkalnes novads, Daugavpils pilsēta, Aglonas novads\n\n  * 285 eiro Mālpils novads, Stopiņu novads, Krustpils novads\n\n  * 250 eiro Ikšķiles novads, Tukuma novads, Mērsraga novads, Ludzas novads\n\n  * 220 eiro Preiļu novads, Dagdas novads\n\n  * 215 eiro Baldones novads, Babītes novads, Vaiņodes novads \n\n  * 214 eiro Salas novads, Vārkavas novads\n\n  * 210 eiro Ķekavas novads, Ventspils pilsēta\n\n  * 200 eiro Viesītes novads, Ventspils novads, Valmieras pilsēta, Talsu novads, Skrīveru novads, Rūjienas novads, Rēzeknes pilsēta, Priekuļu novads, Priekules novads, Pļaviņu novads, Madonas novads, Līvānu novads, Līgatnes novads, Ķeguma novads**, Kocēnu novads, Kandavas novads, Jaunjelgavas novads, Grobiņas novads, Durbes novads, Daugavpils novads, Cēsu novads, Burtnieku novads, Liepājas pilsēta, Aizputes novads.\n\n_** Ja konkrētajā pašvaldībā ir deklarējušies abi laulātie vecāki_\n\n  \n\n**Šobrīd zemākie pabalsti, ja pasaulē nācis mazulis ģimenē**\n\n  \n\n71,14 eiro – Vecpiebalgas novadā\n\n72 eiro – Jelgavas pilsētā, Rucavas novadā\n\n75 eiro – Naukšēnu novadā, ja piedzimis pirmais mazulis ģimenē.\n\n  \n\n_!! Ja nav norādīts atsevišķi, tad pabalsts tiek maksāts neatkarīgi no tā, vai abi vecāki deklarējušies pašvaldībā vai viens. Kā arī nav atsevišķs norādīts papildus pabalsta apmērs par to, vai bērns ģimenē piedzimst kā pirmais vai nākamais._\n\n***\n\n_\"Izaugt mīlestībā\" materiālu pārpublicēšana atļauta tikai ar šīs platformas īpašnieku atļauju._\n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Praktiskā gatavošanās](https://www.izaugtmilestiba.lv/blog/categories/gatavosanas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)",
    "category": "2-3-gadi",
    "categoryName": "2.-3. gadi",
    "readTime": "2 min",
    "author": "Laura Bērziņa",
    "date": "2019-09-25",
    "published": true
  },
  {
    "title": "pirmaspreces",
    "excerpt": "Source: https://www.izaugtmilestiba.lv/post/pirmaspreces",
    "content": "# pirmaspreces\n\n---\n\n# Pirmās preces bēbītim\n\n  * Izaugt Mīlestībā\n  * Oct 26, 2023\n  * 5 min read\n\n**Kamēr bērniņš nav ieradies pasaulē, var būt grūti saprast, kas no plašā piedāvājuma derēs tieši jūsu mazulim. Lūk, daži ieteikumi, lokot pūriņu gaidību laikā.**\n\n  \n\n**Ligzdas vīšana**\n\n  \n\n“Vecmātes ir blakus sievietei arī tad, kad mazulis vēl ir mammas vēderā, un skaidri zina, ka ne bez pamata bērniņa dzīvi tajā laikā dēvē par paradīzi. Daudzi šīs nozares speciālisti iesaka arī pēc dzimšanas radīt viņam šādu saudzējošu vidi, tomēr līdz ar nākšanu pasaulē ir jāpalīdz bērnam pielāgoties jaunajiem aptākļiem,” uzskata Elita Svareniece. “Izņemot gadījumus, kad bērns dzimis pirms laika, mazulis ir neiroloģiski sakāpināts, ir kādas pēcdzemdību problēmas. Gadījumos, kad bērniņš ir iznēsāts un vesels, nav vajadzības censties imitēt vidi, kurā viņš vairs neatrodas.”\n\n  \n\n**Cimdiņi**\n\n  \n\nJušanas nervi mums atrodas pirkstu galos, jo dažādākas tekstūras mazulis sajūt, piemēram, segas stūri, mammas krūtis, matus, jo vairāk impulsu saņem viņa smadzenes, tā veicinot bērniņa attīstību, tāpēc cimdiņi nav obligāto lietu sarakstā. Tie var noderēt pirmajās divās dienās, kad mazulis no mammas vēdera 38 grādiem ticis dzemdību zāles 26 grādos, nedaudz vēlāk dzemdību palātā un mājās, kur ir vidēji 21–23 grādi. Jaundzimušā fizioloģija ir iemesls, kāpēc bērnam var būt vēsas rociņas, jo āda ir ļoti plāna, bet tas neliecina, ka mazulim būtu auksti. \n\n> To, vai bērniņam salst, pārbauda aiz apkakles, – ja mamma ar saviem pirkstiem tur sajūt komforta temperatūru, mazulim nav ne karsti, ne auksti. Plaukstas neliecina par ķermeņa temperatūru. \n\n  \n\n**Raiba vide un košas krāsas**\n\n  \n\nMūsdienās bērnu preču veikalos ir tik daudz skaistu lietu, ka topošie vecāki ātri vien var apjukt. Un tomēr ir svarīgi atcerēties, ka \n\n> bērna dzīves pirmajā gadā viņam jānodrošina vide, kas neuzbudina un neuztrauc, tāpēc virs gultiņas nevajadzētu kārt raibu raibos karuseļus. \n\nĪpaši pirmajos divos mēnešos, kad mazulis tikai sāk apjaust pasauli, kurā ieradies, un vēl nav spējīgs pats pavelties vai pagriezties sāņus no kairinājumiem pilnās vides. Ja ir liela vēlme gultiņu vai šūpuli izdekorēt, labāk izvēlēties melnbaltas mantiņas. Pelēks, melns un balts būs piemērotākie toņi jaudzimušā dzīves videi. Sešos septiņos mēnešos mamma jau var piedāvāt bērnam ko raibu, ja mazulim tas nepatiks, viņš spēs šādu vidi atstāt. \n\n  \n\n**Krēsliņi**\n\n  \n\nArī bērnu krēsliņu piedāvājums ir ļoti plašs. Mammai var būt ērti to nolikt blakus, gatavojot brokastis, mazgājoties dušā vai vakariņojot kopā ar vīru, – mazulis ir līdzās, droši piesprādzēts, jūtas ērti. Tomēr svarīgi zināt, ka \n\n> diennaktī krēsliņā pavadītais laiks nedrīkst pārsniegt 20 minūtes, jo šādi krēsliņi ierobežo mazuļa koordinācijas attīstību. \n\n“Esmu redzējusi mazuļus, kas sešu mēnešu vecumā ir uztrenējuši kāju muskuļus kā velobraucēji, bet ķermeņa augšdaļa ir vāja, neattīstīta. Tāpēc no četru mēnešu vecuma mazulim vislabāk ir atrasties uz grīdas – uz četrās kārtās salocītas neuzkrītošas krāsas segas, kur katrā tās stūrī nolikta viena (!) manta, kas motivētu mazuli velties,” stāsta Elita Svareniece.\n\n  \n\n**Apģērbs**\n\n  \n\nVislabākā izvēle ir dabiska materiāla elpojošs apģērbs. Neatkarīgi no tā, vai drēbītes ir atdāvinātas vai jaunas, pirms uzvilkšanas svarīgi tās izmazgāt ar bērniem paredzētiem apģērba kopšanas līdzekļiem (ķīmiskos veļas mīkstinātājus nav vēlams pievienot) un no kreisās puses izgludināt. \n\n> Gludekļa tvaiks vislabāk dezinficē apģērbu. \n\nĒrtāk, ja pirmās drēbītes nav velkamas pār galvu, bet pilnībā atveramas – ar spiedpogām, rāvējslēdzēju. Lielai daļai mazuļu pāri galvai velkamais apģērbs sagādā diskomfortu un var izraisīt raudāšanu. Vidējais jaundzimušo apģērba izmērs ir 56. Ja nu mamma vai tētis ir augumā lieli, vērts nopirkt arī kādu lielāka izmēra komplektu. Labāk, lai drēbītes ir mazliet brīvākas, jo apspīlēts apģērbs var kairināt jaundzimušajam ādu.\n\n  \n\n**Māneklīši**\n\n  \n\n> Ja mamma vēlas savu mazuli zīdīt pati, pirmās divas nedēļas māneklīti nevajadzētu piedāvāt, jo pastāv risks, ka bērniņš var atteikties no mammas krūts. Māneklīti bērns izmanto ar citas grupas mutes muskuļiem, un tas ir daudz vienkāršāk par krūts zīšanu. Jaundzimušie ļoti ātri saprot, ka zīšana ir nopietns darbs. \n\nTomēr dažās situācijās ārsts vai vecmāte ieteiks izmantot māneklīti, piemēram, ja bērnam ir vājāks zīšanas reflekss. Lai kāda materiāla (silikona vai kaučuka) izstrādājumu vecāki izvēlētos, svarīgi, lai tas atbilst mazuļa vecumam, jo, augot bērnam, aug arī mutes dobums. Ja māneklītis tiek lietots ilgāk, nekā ražotājs to rekomendē, vecāki riskē ar mazuļa žokļu deformēšanos, kas nākotnē var radīt nepieciešamību bērnam apmeklēt logopēdu. Mazuļiem katrus divus mēnešus ir jāmaina māneklīši, jo tajos veidojas mikroplaisiņas, kur uzkrājas baktērijas. Daži bērniņi māneklīti neņem, bet tas nav nekas slikts, tikai var būt grūtāk mazuli nomierināt un iemidzināt. \n\n  \n\n**Šūpulis vai gultiņa**\n\n  \n\nNoteikti nevajadzētu mazuli visu dienu šūpot šūpulī. Bieži mammas, braucot pa nelīdzeniem ceļiem ar ratiem, bērnu pārāk aktīvi šūpo. Jaundzimušā smadzenes vēl nav nobriedušas, tāpēc nākotnē tas var ietekmēt bērna attīstību un psihoemocionālo veselību. Arī tad, ja mazulis raud, bērniņu nedrīkst kratīt. Tas tik un tā nelīdzēs. Mazuli jācenšas nomierināt, maigi šūpojot. Arī grūtniece taču visu dienu nestaigā, un, kad staigā, bērns augļūdeņos šūpojas ļoti vienmērīgi un ritmiski. Vecāku pašu ziņā ir tas, vai izvēlēties gultiņu vai šūpuli. Noderīgi zināt, ka mazulim šūpulis var būt ērts tikai pirmos divus trīs mēnešus. Kad bērns sāk velties un griezties, šūpulis, kura matracīti nav iespējams nolaist zemāk, var kļūt bīstams, jo bērns var no tā izkrist.\n\n  \n\nMēs savam mazulim izvēlējāmies [_YAPPY KIDS_](https://www.yappy.lv/lv/prechu_katalogs/bernu-gultinas/yappytude-bernu-gultina-white.html) gultiņu, Kad Teodors bija nesen dzimis, gājām cauri slimošanas periodam - jaundzimušā iesnas vecākiem var būt pamatīgs raižu iemesls. Atceros, kā stutējām matraci ar grāmatām, lai dēliņš gulētu nedaudz slīpām, tā cenšoties atvieglot viņa fizisko labsajūtu. Tieši tāpēc šajā reizē izvēlējos \"YappyEtude\" gultiņu. Tai ir četri matraču bāzes augstumi, kā arī inovatīva iespēja matraci novietot 3 grādu leņķī. Slīpu gulēšanas stāvokli bieži iesaka, lai mazinātu saaukstēšanās simptomus, zobu un ausu sāpes. Slīpa gulēšanas poza arī veicina gremošanu un atbalsta mazuļa elpošanu. \n\n> Nemaz nezināju, ka šī gultiņa, kā saka ražotāji, ir pirmā gultiņa pasaulē, kurai var novietot matrača bāzi ieslīpi. \n\nAr vienas rokas palīdzību nolaižama sānu mala, kā arī iespēja pilnībā noņemt šo sānu, lai būtu ērtāka gultiņas izmantošana.\n\n  \n\n**Mātes piena atslaucēji un piena uzglabāšanas trauki**\n\n  \n\nReizēm mamma nezina, vai tad, kad mazulis būs piedzimis, gribēs atslaukt pienu, vai būs vajadzība pēc manuālā vai elektriskā pumpīša. Veikalos pieejami skrūvējami piena uzglabāšanas trauciņi, kas var būt ļoti noderīgi arī tad, ja tajos netiks glabāts piens. Kad mazulis sāks patstāvīgi ēst, tajos varēs turēt biezeņus ledusskapī. Ja mamma izlēmusi iegādāties piena pumpīti, svarīgi atcerēties, ka konkrētas kompānijas sterilie piena maisiņi derēs tikai tās pašas firmas piena pumpītim.\n\n  \n\n**Bērna kopšanas līdzekļi**\n\n  \n\nKopš 2009. gada bērna ādas ikdienas aprūpei kā labākais tiek ieteikts novārīts ūdens istabas temperatūrā (bez kumelītēm – tās mazuļa ādu sausina). Ādas krokas jaundzimušajam katru dienu iztīra ar siltu ūdeni un vati, pēc tam maigi nosusina ar mitrumu uzsūcošu dvieli. \n\n> Pirmajā mēnesī mazuļa ādai ir ļoti laba uzsūkšanas spēja, tāpēc, ja vien nav nepieciešama īpaša kopšana, nekādus kosmētiskos produktus lietot nerekomendē. \n\nIr ļoti daudz bērnu ādas kopšanas produktu, un tikai mazuļa āda parāda, kurš produkts ir piemērots. Ja pēc trim (!) dienām novērojami uzlabojumi bērna ādai, produkts, visticamāk, ir derīgs. \n\n  \n\n**Autiņbiksītes**\n\n  \n\nLabākās autiņbiksītes ir tās, kas nerada problēmas mazuļa ādai. Bet to nevar zināt, kamēr nav izmēģināts. Tomēr pareizāk būtu vienas autiņbiksītes izmantot vismaz trīs diennaktis. Ja mamma mazulim nodrošina gaisa peldes (piecas līdz septiņas minūtes divas līdz trīs reizes dienā dibens netiek apsegts) un nenovēro ādas problēmas autiņbiksīšu zonā, tā ir pazīme, ka autiņbiksītes ir piemērotas.\n\n  \n\n**Ergosoma vai ķengursoma**\n\n  \n\nArī šo preču grupā piedāvājums ir ārkārtīgi plašs, tāpēc svarīgi kārtīgi izpētīt izvēlētā ražotāja somas modeli, iepazīstoties ar lietošanas instrukciju. Ja šāds pirkums jaunajiem vecākiem šķiet vērtīgs, labākās ir tās, kas nenoslogo mazuļa muguru un ļauj plaši izvērst bērna kājas. Ergosomai būtu svarīgi nenoslogot arī mammas plecus un muguru. Vasarā gan jāatceras, ka bērns, ilgstoši atrodoties cieši pie mammas ķermeņa, var pārkarst.\n\n  \n\n***\n\n_Konsultē:_**_Elita Svareniece_** _, sertificēta bērnu aprūpes māsa, Latvijas Māsu asociācijas valdes locekle, vecāku skolas lektore._\n\n  \n\n_Rakstā iekļauta zīmola YAPPY KIDS reklāma._\n\n  \n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Praktiskā gatavošanās](https://www.izaugtmilestiba.lv/blog/categories/gatavosanas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)",
    "category": "gaidibas",
    "categoryName": "Gaidības",
    "readTime": "5 min",
    "author": "Laura Bērziņa",
    "date": "2023-10-26",
    "published": true
  },
  {
    "title": "podinmaciba",
    "excerpt": "Source: https://www.izaugtmilestiba.lv/post/podinmaciba",
    "content": "# podinmaciba\n\n---\n\n# Mierpilns un veiksmīgs podiņapmācības process\n\n  * Izaugt Mīlestībā\n  * Nov 13, 2020\n  * 3 min read\n\n**Podiņmācība ir liels solis ceļā uz mazuļa patstāvību. Tieši bērna gatavībai, ne vecāku vēlmei par visām varītēm likt bērnam \"izkāpt no autiņbiksēm\", būs noteicošā loma veiksmīgam pārejas procesam.**\n\n  \n\n  \n\n**Vai gatavs?**\n\n  \n\n\"Podiņmācībai bērns var sākt gatavoties jau tad, kad stabili sēž. Vidēji tas notiek uz bērna gada vecumu,\" norāda bērnu fizioterapeite Madara Rupaine. Tomēr psiholoģe Līga Bernāte norāda, ka visbiežāk bērns par podiņu interesi sāk izrādīt starp 18 un 24 mēnešu vecumu, bet tiešām lietot - apmēram 24 līdz 26 mēnešu vecumā, bet ir bērni, kuri podiņam nebūs gatavi līdz pat trīs gadu vecumam.\n\n  \n\n> \"Vai mans bērns pats var aiziet un apsēsties uz poda?\" \"Vai bērns pats var novilkt un uzvilkt bikses?\" \"Vai bērna autiņbikses ir sausas visamz divas stundas pēc kārtas?\" \"Vai bērns saprot un spēj sekot vienkāršiem norādījumiem?\" \"Vai bērns pats (!) spēj paziņot, ka vēlas uz tualeti?\" \"Vai bērnam ir interese par podiņu un lielo bērnu apakšbiksēm?\" Vecākiem bieži saku, ka tiem jāspēj uz šiem jautājumiem atbildēt ar \"jā\", lai runātu par podiņapmācības sākumu, norāda psiholoģe Līga Bernāte.\n\n  \n\n\"Sākumā podiņu noliekam istabā, lai mazais ar to iepazīstas. Svarīgi – uzreiz nelikt bērnu uz tā un negaidīt tūlītējus panākumus, jo bērns var sabīties un rezultātā ar podiņu negribēs draudzēties vēl kādu laiku,\" stāsta fizioterapeite. \"Pēc pāris dienām var bērnu ar biksēm apsēdināt uz podiņa un stāstīt, ka te notiek \"cisa\" un \"kaka\".\"\n\n  \n\n**Nākamie soļi**\n\n  \n\n\"Ja bērns izrāda interesi un no podiņa nebaidās, dienu var sākt ar mazuļa apsēdināšanu uz podiņa. Šoreiz jau bez autiņbiksītēm, sakot “cissss”. Vislabāk, ja izdodas šo izveidot par ikrīta rituālu,\" norāda Madara Rupaine. Pēc laika pa dienu ļaujam bērnam dzīvoties bez autiņbiksītēm un pavērojam mazo - cik ilgi var izturēt bez čurāšanas, ko dara, kad grib pačurāt (varbūt ziņo ar kādu skaņu vai kustību). Vērojot bērnu, mēs paši sapratīsim, kad mazo vajadzētu atkal uzlikt uz podiņa. Ap gada vecumu bērns pa dienu pačurā aptuveni vienu reizi stundā.\n\n  \n\nJa bērnam uznāk krīze un viņš kategoriski atsakās iet uz podiņa, respektē to un nekādā gadījumā ar varu šīs lietas neuzspied. \"Nedēļu var paņemt pauzīti, atstājot podiņu redzamā vietā,\" norāda fizioterapeite, piebilstos, ka mazajam tomēr ir jāsajūt diskomforts bez autiņbiksē, kad tiek piečurātas bikses - kļūst mitrs un auksts - lēnām nostiprinot pārliecību, ka patīkamāk tomēr ir nokārtoties podiņā.\n\n  \n\n\"Lai podiņmācību padarītu interesantāku, ir vērts izmēģināt Latvijas vecāku radītās autiņbiksītes [_GEGE_](https://thegege.com/product/diapers/) , kas piedāvāt izkrāsot uz tām esošos melnbaltos zīmējumus! Lieliska aktivitāte laikam, kad bērns mācās lielo un tik nozīmīgo lietu savā dzīvē,\" stāsta fizioterapeite.\n\n  \n\n**Čuriņa ir, bet no kakas - nekā**\n\n  \n\n\"Iespējams, ka ar laiku bērns labi dzīvosies bez autiņbiksītēm, reizi pa reizei piečurās bikses, bet mācīsies iet uz podiņa un izdosies tur nokārtot mazās darīšanas, taču kļūs nervozs, ja gribēs pakakāt, jo šo procesu ar podiņu vēl nesaista,\" norāda fizioterapeite. \"Savukārt tad, ja vecāki uzvelk autiņbiksītes - uzreiz pakakā.\" \n\n> Esiet pacietīgi! Vērojiet savu mazo un sadzirdiet viņa vēlmes, bērnam ir vajadzīgs laiks. Katram ir sava individuālā pieredze un mācīšanās ātrums.\n\nTāpat ir būtiski saprast, ko ir, un ko nav adekvāti gaidīt no maza bērna. Vainas un kauna sajūta ir lielākie traucēkļi veiksmīgai podiņmācības apguvei, tāpēc pieaugušo uzdevums ir radīt apstākļus, kas bērnam ļauj justies droši. Par \"negadījumiem\" mazais nav jākaunina.\n\nFizioterapeite norāda, ka nakts gulēšanu bez autiņbiksītēm var sākt, kad bērns spēj nakti nogulēt, tās nepiečurājot. Tas parasti notiek ap trīs gadu vecumu.\n\n  \n\nVairāk par podiņapmācību iespējams uzzināt arī izdevumā \n\n[_\"Mūsu bērns. 2-3 gadi\"_](https://ekiosks.lv/gramata/ilustreta-rokasgramata-musu-berns). \n\n  \n\n  \n\n  \n\n  \n\n  \n\n***\n\n_Materiāls tapis sadarbībā ar \"Izaugt Mīlestībā\" draugiem_[ __GEGE__](https://thegege.com/) _!_\n\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Bērnudārznieks](https://www.izaugtmilestiba.lv/blog/categories/bērnudārznieks)",
    "category": "2-3-gadi",
    "categoryName": "2.-3. gadi",
    "readTime": "3 min",
    "author": "Laura Bērziņa",
    "date": "2025-12-01",
    "published": true
  },
  {
    "title": "pozitivisms",
    "excerpt": "Source: https://www.izaugtmilestiba.lv/post/pozitivisms",
    "content": "# pozitivisms\n\n---\n\n# Nosargāt pozitīvismu\n\n  * Izaugt Mīlestībā\n  * May 30, 2019\n  * 5 min read\n\nUpdated: Sep 25, 2019\n\nKonsultē: Junga analītiskā psihoterapeite, sertificēta Smilšu spēles terapijas metodes praktizētāja GUNA ČAČE, _www.kursicilvekam.lv_ emocionālā intelekta mācību centra vadītājs ZUARGUSS.\n\n  \n\n**Bija laiks, kad vārds “pozitīvs” griezās ausīs kā lamuvārds. Uz katra soļa visi aicināja būt vienmēr priecīgiem un skatīt dzīvi tikai no tās gaišās puses.****_Tpfu!_****Pie sevi bieži noteicu.****_(Tas gan bija brīžos, kad iekšēji pretējas sajūtas vairs neļāva priekā tirināties saulrietā)_****. Ko nozīmē – saglabāt sevī prieku – un kāpēc svarīgi nenoliegt arī “sliktās” emocijas sevī?**\n\n**Kāds tu biji bērnībā?**\n\n  \n\nVai zinājāt, ka mēs par optimistiem un pesimistiem veidojamies jau agrīnā bērnībā? Un tam bieži ir saistība ar mūsu iedzimto temperamentu.\n\n  \n\nCilvēki ar ekstravertu ievirzi bērnībā ir gatavi sadzīvot ar visiem, ir atvērti pieredzei, viņos ir milzīga spēja pielāgoties pasaulei. Viņi jūtas iederīgi un pieņemti, tādēļ jau sākotnēji viņi dzīvo ar domu, ka glāze ir līdz pusei pilna, ne pustukša. Šādiem cilvēkiem ir sajūta, ka no katras bezizejas ir izeja un, ja nesanāks viena lieta, ir iespēja mēģināt ko citu. Jo optimisms pamatā ir ticība tam, ka dzīvē ir ļoti daudz iespēju un “man tās visas noderēs!” \n\n> Turpretī introvertām personībām, kas pēc būtības ir noslēgtas, ar tendenci aizsargāties no ārpasaules prasībām, ir vajadzība pasauli pielāgot sev. Tas, protams, ne vienmēr izdodas, tāpēc bieži rodas neapmierinātība un neticība, ka viss sanāks, ka izdosies. \n\nNereti nākas sastapt bērnus bērnudārzā vai skolā, kuriem ir lielas saskarsmes grūtības. Rotaļājoties un draudzējoties viņiem ir ļoti svarīgs uzstādījums, lai viss notiktu pēc viņu prāta, un ja tā nenotiek, viņi raud, jūtas izstumti un ar laiku viņi nevar atrast draugus. Viņi iegūst pieredzi, ka neprot sadraudzēties, un šāda ideja tiek pārnests uz viņu turpmāko dzīvi, veidojoties pesimistiskai pasaules uztverei.\n\n  \n\n“Nekādā gadījumā negribu apgalvot, ka intraverti cilvēki ir pesimisti, bet ekstravertie – optimisti,” stāsta Guna Čače. “Šīs ievirzes savienojumā ar cilvēka pieredzi gluži vienkārši veido pesimistiskāku vai optimistisku dzīves uztveri.”\n\n  \n\n**Dzīvesprieka nozīme ģimenē**\n\n  \n\nTāpat lielu lomu tajā, kā mēs uztveram un izjūtam dzīvi, spēlē katra cilvēka pieredze ģimenē, vecāku attieksme un attiecības. Vienas ģimenes ietvaros var būt tuvinieki ar dažādu ievirzi – ja kāds no vecākiem ir ekstraverts, bērns var būt intraverts. Un otrādi.\n\n> Ja bērns ar ekstravertu ievirzi no vecāku puses tiek pozitīvi atspoguļots, atbalstīts, viņš saredz savas darbošanās rezultātu un par to tiek novērtēts, viņā nostiprinās ticība, ka viņš spēj tikt ar dzīvi galā. \n\nArī tad, ja kāds no vecākiem ir pesimists, kurš nespēs uzmundrināt bērnu, bet gan apgalvos, ka, visticamāk, neizdosies, ekstravertas ievirzes personība spēs ticēt un saredzēs iespēju. Tāpat, bērnībā veidojas mātes un tēva kompleksi, kas var ļoti ietekmēt to, kā bērns pieaugot veidos savu attieksmi pret dzīvi. \n\n> Bērniem, kuriem trūkusi vecāku uzmanība un rūpes, būs daudz grūtāk atrast sevī spēju skatīties uz dzīvi ar ticību un paļaušanos, būt optimistam. \n\n  \n\n**Saglabājot realitātes sajūtu**\n\n  \n\nOptimistisks skatījums uz dzīvi, kas nozīmē ticību sev un apkārtējai pasaulei, savienojumā ar adekvātu paškritiku un savu spēju izvērtēšanu, var būt ļoti labs dzinulis mērķu sasniegšanai jau pieaugušā vecumā. Un tas nenozīmē mēģināt dzīvot “rozā pozitīvismā”. Nevajag mēģināt dzīvot ar domu “ignorēšu to, ko negribu redzēt un uztvert, runāšu un domāšu tikai par labo.” Šāda mānīšanās kā reiz ved pie pretēja efekta, un pozitīvismu ilgstoši saglabāt ir grūti. Emocionālā intelekta uzdevums ir būt reāliem un pozitīviem. Tas nozīmē redzēt pilnu ainu - analizēt, pētīt, novērot, nenosodīt, domāt risinājumus, izprast savas sajūtas, saglabājot prieku. Jo tieši prieks dod mums iespēju turpināt analizēt. \n\n> Ir vairāki neirozinātnes pētījumi, kas parāda, kā smadzenēs atslēdzas par “domāšanu, analīzi un komunikāciju” atbildīgās daļas, liedzot mums pieņemt sev optimālus lēmumus, ja esam lielā stresā, ja mūs kontolē un vada postošās emocijas.\n\nTā ir ķīmija – tas notiek bioloģiski! Tāpēc galvenā doma, ko būtu vērtīgi atcerēties, - ir jāsaglabā kontrole pār savu dzīvi, savām emocijām, lai nekļūtu atkarīgi no apstākļiem “dusmīgais kaimiņš”, “muļķīgā valdība”, “nepiemērotie laika apstākļi”, “muļķis kolēģis”..\n\nVai tas ir vienkārši? Protams, ka nē! Bet tas ir ļoti nozīmīgi, ja vēlamies dzīvē kaut ko sasniegt. Pozitīvisms, optimisms kopā ar reālistisku, analītisku, sirsnīgu pasaules redzējumu dod iespēju attīstīt gan karjeru, gan sevi kā personību.\n\n  \n\n**Metodes**\n\n  \n\nAugsta Emocionālā Intelekta centra metoloģija šobrīd ir koncentrējusies uz aptuveni 100 dažādām metodēm. Dažas no tām, būs vairāk piemērotas uzņēmumu vadītājiem, citas skolu direktoriem vai skolotājiem, dažas vecākiem vai arī bērniem.\n\n  \n\nŅemot vērā, ka emocionālais intelekts tikai pēdējo 30 gadu laikā sāk parādīties atsevišķās valstu skolās (ASV, Somija, Singapūra, Ķīna) un uzņēmumos (Google, IBM, Volvo, BMW u.c.), tad patiesībā šo varam saukt par jaunu tendenci, kas dod cerību uz cilvēcīgāku vidi uzņēmumos, labāku attieksmi politikā pret sabiedrību un sirsnīgāku, humānāku izglītības sistēmu, kur, ņemot vērā skolēnu un skolotāju emocijas, var panākt vairākkārtīgi labākus rezultātus arī mācību sekmēs.\n\n> Pirmais solis, ko varam izdarīt jau tagad, un ar to parasti arī šādas mācības sākas – padomāt, kādu ietekmi uz mums atstāj pozitīvisms un negatīvisms. Padomāt, kāds cilvēks tu vēlies būt, un tad sākt strādāt ar dažādiem priekšstatiem, kas kā filtri iekrāso mūsu redzējumu par pasauli dažādās situācijās. \n\nTas ir tik svarīgi – saprast, kā TU jūties, nesalīdzinot sevi ar citiem, nedomājot, vai tā justies “ir normāli”. Jo diviem cilvēkiem, esot vienā un tajā pašā situācijā, var būt diametrāli pretējas reakcijas uz notiekošo. Vienam patiks, kad priekšnieks lakoniski pateiks “labi darīt, bet varēji darīt labāk”, kamēr cits to uztvers kā netaisnību un savu pūļu nenovērtēšanu. \n\n  \n\n**Savas rīcības vadītājs**\n\n  \n\nAtšķirība slēpjas mūsu priekšstatos par lietām un pasauli, tāpēc, lai varētu šādas un līdzīgas situācijas uztvert ar pozitīvāku attieksmi un negandēt ar negācijām savu veselību un smadzeņu spēju domāt un analizēt, ir jāiemācās metodika, kā savus priekšstatus mainīt. Un nav svarīgi, vai esi liela uzņēmuma vadītājs, valsts darbinieks, mamma, tētis vai skolotājs.. Dusmas, aizvainojums, vilšanās sajūta un neapmierinātība atņem mūsu spēju dziļi un precīzi izprast situāciju. Ja esam, piemēram, dusmīgi, mūsu rīcību vada emocijas, ne mēs paši. Bet veselīgs un adekvāts pozitīvisms, kas dod spēju analizēt notiekošo, ļauj izvairīties no situācijām, kad patiesībā – mūsu intelekts pazūd.\n\n  \n\n**Maģiskais “Intelekts + Emocijas”**\n\n  \n\nTas nozīmē, ka dzīves uztvere ļauj būt pozitīvam sarežģītās situācijas un nebloķēt (un nenoliegt!) savas sajūtas. Pārveidojot priekšsatus, izprotot labāk citus cilvēkus, mēs iemācāmies situāciju redzēt gan intelektuāli, gan arī emocionāli. \n\n  \n\nPiedzīvojot un atpazīstot “sliktās ” emocijas (kā mēs reizēm nosaucam, piemēram, bailes, naidu, skaudību), atpazīstot tās, saprotot, ka to jūtam, mums rodas vēlme tās pārvarēt, jo tās neizraisa labas izjūtas. Piedzīvojot un pieņemot šīs emocijas, mēs maināmies kā personības, sākam izprast sevi labāk un domāt par to, kāpēc tās jūtam. Ar katru šādu emociju piedzīvošanu un pārvarēšanu mēs speram soli savā attīstībā. Piedzīvojot “sliktās” emocijas, izjūtot, piemēram, bailes vai naidu, vai atkarību, tiek dota iespēja saprast, ka mums ir jāatrisina kāds uzdevums. Un šā uzdevuma apzināšnās, tā risināšana var novest pie savas pārliecības atjaunošanās un tuvināt katru personību atjaunošanās mirklim un veselumam.\n\n> Ja mēs sevī noliedzam “nevēlamās emocijas,” nevēlamies pieņemt, ka varam justies slikti, tas nozīmē, ka mēs noliedzam daļu savas personības, daļu sevis. Mums, cilvēkiem, ir iedota šī spēja just, piedzīvot dažādas emocijas un, tātad, tam ir kāda jēga. \n\nJa justu tikai “labās”, tas būtu cilvēka attīstības strupceļš. Ja mēs visu laiku justos tikai priecīgi un dzīvotu pēc baudas principa, nenotiktu nekāda mūsu personības attīstība. Mūsu otrā puse, ēnas daļa netiktu integrēta veselumā. Taču, piedzīvojot kaut ko pretēju priekam, piemēram, bēdas, mēs spējam daudz labāk piedzīvot īstu prieku. \n\n***\n\n_\"Izaugt Mīlestībā\" materiālu pārpublicēšana atļauta tikai ar šīs platformas īpašnieku atļauju._\n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Iedvesma un idejas](https://www.izaugtmilestiba.lv/blog/categories/iedvesma)",
    "category": "bernudarzs",
    "categoryName": "Bērnudārzs",
    "readTime": "5 min",
    "author": "Laura Bērziņa",
    "date": "2019-09-25",
    "published": true
  },
  {
    "title": "prasmes-zidainim",
    "excerpt": "Source: https://www.izaugtmilestiba.lv/post/prasmes-zidainim",
    "content": "# prasmes-zidainim\n\n---\n\n# Prasmes, ko palīdzēt attīstīt zīdainim\n\n  * Izaugt Mīlestībā\n  * Sep 23, 2019\n  * 2 min read\n\n**Neskatoties uz to, ka mazulis, kurš tikko ieradies pasaulē, mums nevar pateikt, kā jūtas, viņu vērojot un iepazīstot, vecāki var sajust un palīdzēt attīstīt mazulim iemaņas, ar kurām viņš jau ir piedzimis. Tāpēc ir vērtīgi zināt, piemēram, ka jaundzimušie ar mums runā caur savu ķermeņa valodu un raudāšanu. Padomos dalās T/C \"Domina Shopping\"**[**__Gaidību 4dienu__**](https://www.domina-shopping.lv/lv/pasakumi/gaidibu-4diena/)[** __**](https://www.domina-shopping.lv/lv/pasakumi/gaidibu-4diena/)**lektore, sertificēta fizioterapeite, dūla un zīdīšanas konsultante Liene Grigāne.**\n\n  \n\n**Tauste attīstās jau mammas vēderā**\n\nNevar izprast to, kuru nepazīst. Tāpēc veltiet nesteidzīgu laiku, lai iepazītu un redzētu, cik jūsu bērniņš ir spējīgs. Pirmā mazulim attīstās tauste. Piedzimstot ar tās palīdzību mazulis iegūst informāciju par apkārtējo pasauli – spēj atšķirt dažādus objektus pēc formas, tekstūras, temperatūras utt. Pieskārieni ir arī veids, kā iepazīt savu mammu un tēti. \n\n  \n\n**Dzirdes atmiņa veidojas no 28. grūtniecības nedēļas**\n\nNo 24. līdz 28. grūtniecības nedēļai mazulim jau ir pilnībā nobriedusi dzirde un no šī brīža viņš sāk reaģēt uz skaņām. Iespējams, dziesmiņa, ko dziedāsi, mazulim vēl puncī esot, būs viņa mīļākā dziesma pēc piedzimšanas. Dziedāšana uzlabo saikni ar bērnu – viņi ir daudz mierīgāki un vieglāk nomierināmi. \n\n  \n\n**Tikko dzimis bērniņš, vadoties arī pēc smaržas, meklē un atrod krūti**\n\nJau no 29. grūtniecības nedēļas mazulim novērota reakcija uz smaržu. Mazuļi nomierinās, ja blakus novieto apģērbu, kas smaržo pēc viņu mammas.\n\n  \n\n**Uzreiz pēc dzemdībām redze ir pietiekami laba, lai varētu saskatīt savu mammu un tēti**\n\nAttālums, kādā bērns redz uzreiz pēc piedzimšanas, ir apmēram 25 cm – tieši tik daudz, lai mazulīši redzētu mammas seju, kamēr bērniņš ir rokās vai pie krūts. Tikko dzimis mazulis spēj atdarināt sejas izteiksmes un žestus. Viņi mācās, rūpīgi vērojot un atdarinot, un pat spēj atpazīt savu mammu un tēti. \n\n  \n\n**Tikko dzimušiem bērniņiem piemīt iedzimtie refleksi**\n\nTās ir neapzinātas kustības, piemēram, rāpošana, tveršana, krūts meklēšana, zīšanas reflekss u.c. Šo refleksu rezultātā bērniņš, novietots uz māmiņas vēdera, pats varētu nokļūt un atrast mammas krūti. Tuvāko nedēļu laikā refleksus pakāpeniski nomaina apzinātas kustības.\n\n  \n\nEsiet nesteidzīgās attiecībās ar savu mazuli. Barojot, pārģērbjot, auklējot vai mazgājot – dāvā viņam savu nedalītu uzmanību. Runā ar viņu. Pirms plāno ar viņu ko darīt (noģērbt, paņemt rokās, likt vannā utt.), pastāsti, ko tieši darīsi, tā mazulis jutīsies daudz drošāk. Jums pieder viss pasaules laiks vienam otru iepazīt un izveidot ciešas, cieņpilnas un mīlošas attiecības. Šāda saikne ar saviem vecākiem mazulim pasaulē palīdz justies droši un tas, protams, veicina viņa attīstību.\n\n  \n\n  \n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Praktiskā gatavošanās](https://www.izaugtmilestiba.lv/blog/categories/gatavosanas)",
    "category": "gaidibas",
    "categoryName": "Gaidības",
    "readTime": "2 min",
    "author": "Laura Bērziņa",
    "date": "2019-09-23",
    "published": true
  },
  {
    "title": "psihosomatika-2",
    "excerpt": "Source: https://www.izaugtmilestiba.lv/post/psihosomatika-2",
    "content": "# psihosomatika-2\n\n---\n\n# Kad emocijas sāp fiziski\n\n  * Izaugt Mīlestībā\n  * Apr 15, 2021\n  * 5 min read\n\n**Slimības, kuras mēdzam dēvēt par kaitēm bez iemesla, ir psihosomatiskās slimības. Tas nozīmē, ka caur noteiktām ķermeņa daļām izpaužas aktuālie psihiskie procesi. Kāds teiks, ka bērnu psihosomatiskās izpausmes ir sava veida kontrole – jo ar sāpošu vēderu vai galvu var savu reizi palikt mājās.. Bet vai bērnu slimības tiešām ir viltīga manipulācija vien?**\n\n  \n\n  \n\n  \n\n**Vienas dienas \"slimība\"**\n\n  \n\nKatram no mums ir zināmi brīnumaini gadījumi, ka kāds klasesbiedrs saslimst tieši kontroldarba dienā, bet jau nākamajā ierodas skolā sveiks un vesels. Vienas dienas slimība ar izveseļošanos tās pašas dienas vakarā. Taču sāpes tiešām bija īstas. Galvas vai vēdera sāpēm mamma un tētis var nenoticēt, bet bērnam var paaugstināties temperatūra, kuru var izmērīt ar termometru. Tad slimība netiek apšaubīta. Tādas slimības ir tīšas, un bērna mērķis ir neiet uz skolu. Taču galvenais jautājums - kāpēc bērnam tā ir jādara? \n\n  \n\nIespējams, viņam ir vajadzīga tuvo cilvēku palīdzība. Bērnudārzos bērni arī mēdz slimot ne tikai epidēmijveidīgi. \n\n> Ja mazam bērnam dārziņā ir izveidojies konflikts, kurā viņš neprot sevi aizstāvēt, viņš var saslimt, lai nebūtu jāpiedzīvo tikšanās ar cilvēku, kurš veicina šo stresu. \n\nUn par šo problēmu būtu jādomā. Arī bērnu kaites, kas nav saistītas ar bērna imunitātes veidošanos (slimības, ar kurām slimo teju visi mazie bērni), var norādīt uz slēptām problēmām ģimenes vai bērna dzīvē. Gadās arī tā, ka bērni slimo bez pamanāma iemesla. Taču bērna slimību pavada attiecības ģimenē, kuras bērna slimošanas laikā pēkšņi kļūst mierīgākas, rāmākas, vērīgākas vienam pret otru. Mamma ar tēti nestrīdas, televizora skaņa tiek pagriezta mazliet klusāk, bērnam tiek veltīta uzmanība, tiek pagatavoti bērna iecienītākie ēdieni, iespējams, pat lasa pasaku pirms gulētiešanas. \n\n  \n\nBērns, par kuru rūpējas, uzpildās ar vecāku mīlestību un uzmanību, jūtas vajadzīgs un tiek aprūpēts. Tad viņš izveseļojas, un viss notiek pa vecam – bērns vairs netiek ievērots, vecāki strīdas, tādējādi liekot bērnam just bailes un būt saspringtam. Bērns baidās, ka ģimene sabruks, jo parasti uzskata, ka ir vainīgs vecāku strīdos. Tad bērns vēlas izpirkt savu vainu, izlabot situāciju. Un viņš jau ir pamanījis, ka gaisotne mājās būtiski mainās, kad viņš slimo.\n\n> Ar savu slimību bērns iegūst vairākus plusus vienlaikus – bērns jūtas mīlēts, jo saņem īpašu uzmanību, maigu aprūpi, prasības pret viņu pazeminās, situācija ir paredzamāka un noteikti mazāk apdraudoša; vecāku strīdu vai skandālu nav, bērnam rodas ilūzija, ka mājās valda miers un saskaņa un mamma un tētis mīl viens otru. Un to visu ir panācis viņš!\n\n  \n\n**Apspiestais nekur nepazūd**\n\n  \n\nMaģiskā domāšana palīdz arī tad, kad bērnam ir konflikti bērnudārzā vai skolā, ja tur ir izveidojusies situācija, kuru bērns pats nespēj atrisināt, piemēram, bērnam parādās sāncensis, konkurents, un viņš neprot par sevi pastāvēt šī cilvēka priekšā. Sāncenša lomā var būt arī skolotājs vai bērnudārza audzinātāja. Attiecības kļūst saspīlētas, emocijas ir pārāk spēcīgas, bet bērns neprot tās adekvāti izdzīvot. Saspringums, ko bērns jūt, ir pārāk liels, un kādā brīdī viņš to vairs nespēj izturēt. Pārdzīvojumi vairs nav izturami, un emocionālais saspringums pārvēršas par ķermenisku simptomu. Simptoms var dot bērnam sava veida atelpu, jo tagad galvenais ir simptoms un sāncenša nozīmīgums pazeminās. Protams, tas neatrisina problēmu, jo sāncensis joprojām ir svarīgs un, iespējams, tikpat uzstājīgs prasībās kā iepriekš. Taču bērnam tagad ir iespēja sadalīt enerģiju, neveltīt visus dvēseles spēkus vienīgi šim konfliktam. Pat ja psiholoģiski bērns var just nelielu atvieglojumu, šāda situācija nenāk par labu ne bērna garīgajai, ne fiziskajai veselībai. \n\n> Psihosomatikas pamatā ir neizdzīvotas jūtas, emocijas, apslāpēti pārdzīvojumi, tas, kas rada saspringumu, apgrūtinājumu. Emociju un jūtu izjušana ir saistīta ar hormonu izdalīšanos, kā arī ar muskuļu bloku veidošanos. \n\nVienas emocijas liek organismam saspringt un mobilizēties, piemēram, lai uzbruktu vai aizbēgtu, citas – gluži otrādi – palēnina organisma darbību, lai varētu kļūt nemanāms, paslēpties. Bailēs mēs mēdzam ievilkt galvu plecos, dusmās sakožam zobus un savelkam dūres. Negatīvo emociju izjušana skar muskulatūru (gan iekšējo orgānu un gludo muskulatūru, gan visus pārējos muskuļus), arteriālo spiedienu, elpu, gremošanu un pat asins recēšanu. Tādā veidā uzkrātais saspringums var pārtapt par psihosomatisku simptomu (slimību).\n\nBet katra situācija ir individuāla, un katrs bērns ir unikāls, tātad katrā gadījumā slimības iemesli var atšķirties. Var runāt tikai par kaut kādām sakritībām, piemēram, ja bērnam bieži sāp vēders (ne tikai pirms kontroldarba), tas varētu norādīt uz to, ka bērns no kaut kā baidās; galvassāpes var būt saistītas ar paaugstinātām prasībām pret sevi. Taču katrā gadījumā labāk būtu situāciju izrunāt personīgi ar psihoterapeitu.\n\n  \n\n**Just to, ko jūt mamma**\n\n  \n\nPsihosomatika bērnam mēdz veidoties ne tikai viņa individuālo pārdzīvojumu dēļ, bet arī \"pārtverot\" mātes garastāvokli. Apmēram līdz viena gada vecumam (reizēm līdz pat līdz trim gadiem) bērns ir ļoti cieši saistīts ar māti un ļoti smalki uztver viņas emocijas. Piemēram, jaundzimušais un bērns līdz viena gada vecumam var stipri raudāt mammas rokās un nomierināties svešas tantes rokās. Tas notiek tādā gadījumā, ja jaunā māmiņa uztraucas, baidās un gaida, ka bērns ieraudāsies, bet svešā tante, kura ir sešu bērnu māte, jau sen ir izpratusi, ka galvenais ar bērniem ir nebaidīties no viņiem un saglabāt mieru. Ja māte nejūtas droša un nespēj noticēt saviem spēkiem vai droši zina, ka neviens viņai nepalīdzēs un viņa beigu beigās netiks galā ar situāciju, ja viņa dzīvo šaubās, bailēs un saspringumā, bērns arī nebūs mierīgs. Taču tas bieži attiecas arī uz mātēm, kuru bērniem ir vairāk par trim gadiem. \n\n> Saspringta māte rada saspringtu vidi – viņa cieš pati, arī bērns jūt viņam neizprotamās izjūtas. Hronisks saspringums liek organismam pārpūlēties. Psihosomatiski simptomi var izveidoties gan bērnam, gan mātei. \n\nSavukārt mātes labsajūta bieži ir atkarīga no tā, kādas ir viņas attiecības ar vīru. Cilvēki veido ģimeni, dažādu motīvu vadīti. Ne vienmēr ģimenes un arī bērna rašanās iemesls ir mīlestība, savstarpēja cieņa, vienādi mērķi un vērtības, un bieži starp māti un tēvu nav saskaņas. Taču bērns mīl abus vecākus. Ja vecāki savstarpēji ķildojas, bērns ir nemierīgs. Viņš ne tikai jūtas apdraudēts apziņas līmenī, bet arī jūt abu vecāku sāpes bezapziņas līmenī. Graujoši bērnu ietekmē arī tas, ja viņam liek izvēlēties, kura no vecākiem pusē viņš nostāsies konflikta laikā. Bērns mīl abus vecākus, un viņam ir taisnība – viņš tiešām ir radies no diviem cilvēkiem. Viņš nespēj saprast, ka ir radies bez mīlestības vai ka vecāki necieš viens otru. \n\n> Vecāki var palikt kopā dažādu iemeslu dēļ un pat aizbildināties, ka viņi to dara bērna dēļ, var pat nepaust šos motīvus, taču bērns jūt melus enerģētiskā, neapzinātā līmenī. Bērns negrib, lai vecāki ciestu, tātad jūtas vainīgs, ja vecāki paliek kopā viņa dēļ. Bērns var sākt sevi sodīt, arī ar slimībām. \n\nBērnam nav saprotams, ka viņa mīļākie cilvēki ienīst viens otru – viņam ir vajadzīgi abi. Tāpēc izvēlēties nav iespējams un noteikti nav veselīgi, jo, izdarot šādu izvēli, bērns faktiski noliedz vienu savu pusi. Taču, kad no bērna to prasa, vairs nav grūti noteikt, no kurienes rodas bērna saspringums. Arī notiekot vecāku šķiršanās procesam, bērnam var veidoties psihosomatiski simptomi.\n\n  \n\n***\n\n  \n\n_Materiāls pārpublicēts no elektroniskā žurnāla_[ __\"Vecākiem\"__](https://skolasvards.lv/zurnals/vecakiem)_, kas veidots pirmsskolas un skolas vecuma bērnu mammām un tētiem,_\n\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)",
    "category": "gaidibas",
    "categoryName": "Gaidības",
    "readTime": "5 min",
    "author": "Laura Bērziņa",
    "date": "2021-04-15",
    "published": true
  },
  {
    "title": "psihosomatika",
    "excerpt": "Source: https://www.izaugtmilestiba.lv/post/psihosomatika",
    "content": "# psihosomatika\n\n---\n\n# Kad sāp emocijas\n\n  * Izaugt Mīlestībā\n  * Nov 2, 2019\n  * 5 min read\n\nUpdated: Nov 17, 2019\n\n**Slimības, kuras sadzīvē mēdzam dēvēt par kaitēm bez iemesla (kad ārsts vainu neatrod), ir psihosomatiskās slimības. Tas nozīmē, ka bērns caur noteiktām ķermeņa daļām pauž viņā notiekošos psihiskos procesus. Varam teikt arī, ka bērnu psihosomatiskās izpausmes ir sava veida kontrole – bērns ar savu uzvedību panāk to, ko vēlas, piemēram, ar sāpošu vēderu vai galvu var neiet uz skolu. Mamma pat uzrakstīs zīmi klases audzinātājai. Bet vai bērnu slimības ir viltīga manipulācija vien? Diemžēl daudz retāk, nekā gribētos domāt.**\n\n  \n\n  \n\n**Sāpes bez iemesla?**\n\n  \n\nKatram no mums ir zināmi brīnumaini gadījumi, ka kāds klasesbiedrs saslimst tieši kontroldarba dienā, bet jau nākamajā ierodas skolā sveiks un vesels. Vienas dienas slimība ar izveseļošanos tās pašas dienas vakarā. Taču sāpes tiešām bija īstas. Galvas vai vēdera sāpēm mamma var nenoticēt, bet bērnam var paaugstināties temperatūra, kuru var izmērīt ar termometru. Tad slimība netiek apšaubīta. Tādas slimības ir tīšas, un bērna mērķis ir neiet uz skolu. Arī mazi bērni, ja dārziņā ir izveidojies konflikts, kurā viņš neprot sevi aizstāvēt, var saslimt, lai nebūtu jāpiedzīvo tikšanās ar cilvēku, kurš veicina šo stresu.\n\n  \n\n> Psihosomatikas pamatā ir neizdzīvotas jūtas, emocijas, apslāpēti pārdzīvojumi, tas, kas rada saspringumu, apgrūtinājumu. Emociju un jūtu izjušana ir saistīta ar hormonu izdalīšanos, kā arī ar muskuļu bloku veidošanos. \n\nVienas emocijas liek organismam saspringt un mobilizēties, piemēram, lai uzbruktu vai aizbēgtu, citas – gluži otrādi – palēnina organisma darbību, lai varētu kļūt nemanāms, paslēpties. Bailēs mēs mēdzam ievilkt galvu plecos, dusmās sakožam zobus un savelkam dūres. Negatīvo emociju izjušana skar muskulatūru (gan iekšējo orgānu un gludo muskulatūru, gan visus pārējos muskuļus), arteriālo spiedienu, elpu, gremošanu un pat asins recēšanu. Tādā veidā uzkrātais saspringums var pārtapt par psihosomatisku simptomu (slimību).\n\n  \n\n**Bērnu slimošana un vecāku attiecības**\n\n  \n\nArī bērnu kaites, kas nav saistītas ar bērna imunitātes veidošanos (te ir domātas slimības, ar kurām slimo visi mazie bērni), var norādīt uz slēptām problēmām ģimenes vai bērna dzīvē. Bērna slimošanas laikā vecāki bieži kļūst mierīgāki, rāmāki, vērīgāki viens pret otru. Mamma ar tēti nestrīdas, televizora skaņa tiek pagriezta mazliet klusāk, bērnam tiek veltīta uzmanība, tiek pagatavoti bērna iecienītākie ēdieni, iespējams, pat lasīta pasaka pirms gulētiešanas. Bērns, par kuru rūpējas, uzpildās ar vecāku mīlestību un uzmanību un jūtas vajadzīgs. Tad viņš izveseļojas, un viss notiek pa vecam – bērns vairs netiek ievērots, vecāki strīdas, atkal liekot bērnam just bailes un būt saspringtam. \n\n> Bērns baidās, ka ģimene sabruks, jo parasti uzskata, ka ir vainīgs vecāku strīdos. Tad bērns vēlas izpirkt savu vainu, izlabot situāciju. \n\nUn viņš jau ir pamanījis, ka gaisotne mājās būtiski mainās, kad viņš slimo. Ar savu slimību bērns iegūst daudz plusu vienlaikus – bērns jūtas mīlēts, jo saņem īpašu uzmanību, maigu aprūpi, prasības pret viņu pazeminās, situācija ir paredzamāka un noteikti mazāk apdraudoša; vecāku strīdu vai skandālu nav, bērnam rodas ilūzija, ka mājās valda miers un saskaņa un mamma un tētis mīl viens otru. Un to visu ir panācis viņš! \n\n  \n\nBērns mīl abus vecākus. Ja vecāki savstarpēji ķildojas, bērns ir nemierīgs. Viņš ne tikai jūtas apdraudēts apziņas līmenī, bet arī jūt abu vecāku sāpes bezapziņas līmenī. Graujoši bērnu ietekmē arī tas, ja viņam liek izvēlēties, kura no vecākiem pusē viņš nostāsies konflikta laikā. Tas bērnam ir grūti. Viņš nespēj saprast, ka ir radies bez mīlestības vai ka vecāki necieš viens otru. Vecāki var palikt kopā dažādu iemeslu dēļ un pat aizbildināties, ka viņi to dara bērna dēļ, var pat nepaust šos motīvus, taču bērns jūt melus enerģētiskā, neapzinātā līmenī.\n\n> Bērns negrib, lai vecāki ciestu, tātad jūtas vainīgs, ja vecāki paliek kopā tikai viņa dēļ. \n\nBērns var sākt sevi sodīt arī ar slimībām. Bērnam nav saprotams, ka viņa mīļākie cilvēki ienīst viens otru – viņam ir vajadzīgi abi. Tāpēc izvēlēties nav iespējams un noteikti nav veselīgi, jo, izdarot šādu izvēli, bērns faktiski noliedz vienu savu pusi. Taču, kad no bērna to prasa, vairs nav grūti noteikt, no kurienes rodas bērna saspringums. Arī notiekot vecāku šķiršanās procesam, bērnam var veidoties psihosomatiski simptomi.\n\n  \n\n**Stress skolā vai bērnudārzā**\n\n  \n\nMaģiskā domāšana palīdz arī tad, kad bērnam ir konflikti bērnudārzā vai skolā, ja tur ir izveidojusies situācija, kuru bērns pats nespēj atrisināt, piemēram, bērnam parādās sāncensis, konkurents, un viņš neprot par sevi pastāvēt šī cilvēka priekšā. Sāncenša lomā var būt arī skolotājs vai bērnudārza audzinātāja. Attiecības kļūst saspīlētas, emocijas ir pārāk spēcīgas, bet bērns neprot tās adekvāti izdzīvot. Saspringums, ko bērns jūt, ir pārāk liels, un kādā brīdī viņš to vairs nespēj izturēt. \n\n> Pārdzīvojumi vairs nav izturami, un emocionālais saspringums pārvēršas par ķermenisku simptomu. Simptoms var dot bērnam sava veida atelpu, jo tagad galvenais ir simptoms un sāncenša nozīmīgums pazeminās. \n\nProtams, tas neatrisina problēmu, jo sāncensis joprojām ir svarīgs un, iespējams, tikpat uzstājīgs prasībās kā iepriekš. Taču bērnam tagad ir iespēja sadalīt enerģiju, neveltīt visus dvēseles spēkus vienīgi šim konfliktam. Pat ja psiholoģiski bērns var just nelielu atvieglojumu, šāda situācija nenāk par labu ne bērna garīgajai, ne fiziskajai veselībai.\n\n  \n\n**Katrs gadījums var būt atšķirīgs**\n\n  \n\nKatrā gadījumā slimības iemesli var atšķirties. Var runāt tikai par sakritībām, piemēram, ja bērnam bieži sāp vēders (ne tikai pirms kontroldarba), tas varētu norādīt uz to, ka bērns no kaut kā baidās; galvassāpes var būt saistītas ar paaugstinātām prasībām pret sevi. Taču katrā gadījumā labāk būtu situāciju izrunāt personīgi ar psihoterapeitu. \n\n> Psihosomatika bērnam mēdz veidoties ne tikai viņa individuālo pārdzīvojumu dēļ, bet arī pārtverot mātes garastāvokli. Apmēram līdz viena gada vecumam, bet dažreiz pat līdz trim gadiem bērns ir ļoti cieši saistīts ar māti un ļoti smalki uztver viņas emocijas. \n\nPiemēram, jaundzimušais un bērns līdz viena gada vecumam var stipri raudāt mammas rokās un nomierināties svešas tantes rokās. Tas notiek tādā gadījumā, ja jaunā māmiņa uztraucas, baidās un gaida, ka bērns ieraudāsies, bet svešā tante, kura ir sešu bērnu māte, jau sen ir izpratusi, ka galvenais ar bērniem ir nebaidīties no viņiem un saglabāt mieru. Ja māte nejūtas droša un nespēj noticēt saviem spēkiem vai droši zina, ka neviens viņai nepalīdzēs un viņa beigu beigās netiks galā ar situāciju, viņa dzīvo šaubās, bailēs un saspringumā, bērns arī nebūs mierīgs. \n\n  \n\nTaču tas bieži attiecas arī uz mammām, kuru bērniem ir vairāk par trim gadiem. Saspringta māte rada saspringtu vidi – viņa cieš pati, arī bērns jūt viņam neizprotamās izjūtas. Hronisks saspringums liek organismam pārpūlēties. Psihosomatiski simptomi var izveidoties gan bērnam, gan mātei. Lūk, tieši tāpēc ir svarīgi, ka rūpējamies par savu mieru, neignorējam savas vajadzības un esam līdzjūtīgi pret sevi.\n\n> Savukārt mātes labsajūta bieži ir atkarīga no tā, kādas ir viņas attiecības ar vīru. \n\n  \n\n**Iemesli, kas veicina bērna saspringumu:**\n\n  \n\n• Atšķirīga audzināšanas procesu izpratne ģimenē. Ja vecāki dažādi izprot audzināšanas\n\nprocesu, bērns arī atrodas saspringumā. Vecāki gan savstarpēji nerod mieru, gan bērnam liek lavierēt pretrunīgā informācijā.\n\n• Aizliegums paust negatīvas emocijas. Emocijas ir enerģija. Ja emocijas nobloķē, šī enerģija paliek nosprostota organismā, taču tai ir jāplūst.\n\n• Savu vajadzību neapmierināšana. Kad bērnam neizdodas apmierināt savas vajadzības, veidojas neapmierinātības izjūta.\n\n• Nespēja pastāstīt par savu problēmu. Bērniem mēdz būt problēmas kaut ko izstāstīt, piemēram, vecumposma dēļ, jo ir pārāk mazs vārdu krājums. Tāpēc bērns nedod vecākiem zināt, kas ar viņu notiek. Tad var attīstīties psihosomatiska slimība. Te ir jāpiemin arī aizliegums žēloties, kad bērns neuzdrošinās pateikt, ka viņam kaut kas nav kārtībā.\n\n• Bērna ignorēšana, uzmanības trūkums un pārmērīgas rūpes. Šīs izpausmes var dot līdzīgu rezultātu – bērnam var izveidoties psihosomatiska slimība.\n\n• Apspiestas jūtas un emocijas. Kad bērnam tiek pārmests – vai nu bieži, vai stingri – par zināmām viņa uzvedības izpausmēm, bērns var secināt, ka vecāku mīlestību var dabūt tad, ja nejūt. Atkal veidojas saspringums, jo jūtas un emocijas ir jāiegrožo. Katrā gadījumā svarīgas ir gan vecāku savstarpējās attiecības, gan uzmanība bērnam ikdienā.\n\n  \n\n***\n\nKonsultē: Asijata Maija Zeļenko, psiholoģe, sistēmisko risinājumu konsultante\n\n  \n\n _Materiāla oriģināls meklējams_[ __elektroniskajā žurnālā__](http://www.izglitiba-kultura.lv/avize/nr15-138) _pirmsskolas un skolas vecuma bērnu vecākiem._\n\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Vecāki](https://www.izaugtmilestiba.lv/blog/categories/vecāki)",
    "category": "gaidibas",
    "categoryName": "Gaidības",
    "readTime": "5 min",
    "author": "Laura Bērziņa",
    "date": "2025-12-01",
    "published": true
  },
  {
    "title": "rati_mazulim",
    "excerpt": "Source: https://www.izaugtmilestiba.lv/post/rati_mazulim",
    "content": "# rati_mazulim\n\n---\n\n# Ratiņi mazulim – nopietns pirkums\n\n  * Izaugt Mīlestībā\n  * Feb 18, 2021\n  * 5 min read\n\nUpdated: Feb 19, 2021\n\n**Ratu iegāde gaidāmajam bēbītim ir viens no lielākajiem pirkumiem, un nereti - arī dārgākajiem. Ja pirkums veikts apdomīgi, vienam bērnam pietiek ar vieniem ratiem. Tie derēs gan pirmajām pastaigām kulbā, gan vēlāk, kad mazulis jau sēdēs, gan ceļojumu laikā.**\n\n  \n\n**Ģimenes dzīvesveids**\n\n  \n\nSvarīgākais, domājot par piemērotiem ratiņiem, ir saprast, kādai sadzīvei tiem būs jākalpo. Izvērtējiet kritiski savu piemājas apkārtni, ceļus un tuvākās pastaigu vietas, kur ar mazuli dosieties. Atbildiet sev uz jautājumu, vai esat lieli ceļotāji un pārbraucienu mīļotāji, vai regulāri dodaties pastaigās ne tikai pa līdzenām pilsētas ielām, vai ratiņiem jābūt ērtiem mājai ar liftu vai kāpnēm. Tāpat, ja esat sportiska ģimene, arī šis faktors jāņem vērā, lai atrastu savai ikdienai piemērotus ratiņus.\n\n  \n\nJa jūsu mājā ir lifts, vērtīgi sev atzīmēt, cik platas ir lifta durvis. Ja kāpnes – būs jāmeklē pēc iespējas vieglāki rati. Ja mīlat izbraucienus, ratiem ērti un vienkārši jāsalokās. Tāpat jāsaprot, cik plats bagāžnieks ir jūsu automašīnai, lai saliktus ratus varētu tur ielikt. Rati lokās dažādi – ir tādi, kuriem rāmis, kulba un sēžamā daļa būs atsevišķi.\n\n  \n\n**Droši un funkcionāli**\n\n  \n\nRatu riteņiem jābūt pietiekami lieliem, rāmim – izturīgam un bremzēšanas sistēmai – perfekti funkcionējošai. Rokasbremze ir ļoti ērta bremzēšanas sistēma, tā ne tikai nofiksē ratus stāvēšanai, bet ir iespējams ērti bremzēt arī ejot, piemēram, lejup no kalna. \n\n  \n\nVecāki ikdienā ļoti novērtē arī vieglo ratu vadāmību, proti, priekšējo riteņu rotēšanu. Tāpat būstiski, ka ir iespēja mainīt roktura augstumu, lai vienus ratus ērti stumt gan augumā garākam tētim, gan īsākai mammai. Ir ļoti labi, ja rokturi var nolocīt arī uz leju, tad ratus var stumt lielie brāļi un māsas, un vecākiem būtu ērti tos pašūpot, sēžot, piemēram, parkā uz soliņa. \n\n> Būtiski, lai ratu kulba būtu pielāgota dažādām vēdināšanas iespējām un veidota no elpojoša materiāla. Jāpievērš uzmanība, lai kulbai kādas daļas ir atveramas, kas nodrošina ventilāciju. \n\nKulbā bērns vienmēr būs aizvējā un lielākā siltumā, tāpēc svarīgi, lai mazulis nepārkarst. Kulbiņai jābūt arī pietiekami platai, lai bēbītim ir ērti arī silti saģērbtam. \n\n  \n\nRati var būt neredzami vai slikti redzami gada tumšajā laikā, tāpēc ļoti svarīgi ir pievērst uzmanību, vai ražotājs padomājis par atstarotāju iestrādi. “TFK” ratu klāstā ir iespēja izvēlēties tādus, kuru auduma daļa veidota no atstarojoša materiāla. Tas nozīmē, ka tumsā tie spoži izgaismojas. Pārējiem “TFK” ratiem ražotājs iestrādājis atstarojošas strīpas jumtiņā un ap grozu.\n\n  \n\nVērtīgi aizdomāties arī par sava pirkuma kopšanu. Lai cik kvalitatīvus un dārgus ratus izvēlētos, par tiem būs jārūpējas, īpaši ziemā – ratu riepas un ratu apakšējā daļa būs jākopj tāpat kā mūsu apavi.\n\n  \n\n**Trīs riteņu rati**\n\n  \n\nTas, kādai ikdienai ratiņi būs nepieciešami, noteiks arī nepieciešamo ratu veidu. Atšķirīgāki ir rati ar trim riteņiem, kas vienmēr būs piemēroti sportiskām aktivitātēm. Rati ar četriem riteņiem nekad tehniski nebūs droši ne skriešanai, ne skrituļošanai. Rati ar četriem riteņiem nespēj izpildīt tos nosacījumus, kas jāizpilda ratiem, kurus pārbauda skriešanai un skrituļošanai. Un lai gan rati ar trīs riteņiem parasti radīti sportiskam, aktīvam dzīvesveidam, tomēr ne visi šādām aktivitātēm būs sertificēti. Pirms iegādes painteresējieties par sertifikātiem. Vācu zīmols “TFK” ir vienīgais bērnu ratu ražotājs, kas izturējis visas drošības pārbaudes sporta testā visiem tirgū pieejamajiem “TFK” trīs riteņu ratu modeļiem. \n\n  \n\nŠobrīd, testējot ratus sportiskām aktivitātēm, tiek ņemt vērā šādi kritēriji:\n\n  * drošības slīpumam jābūt atbilstošam;\n\n  * piecu punktu drošības jostai jāspēj noturēt 250 ņūtonu spēku;\n\n  * ar rokasbremzi ir jāspēj bremzēt konkrētu grādu slīpumā, pieņemot, ka ratus vada 90 kg smags cilvēks;\n\n  * ratu sēžamajai daļai jābūt veidotai, lai pasargātu bērna galvu no trieciena;\n\n  * sēžamajai daļai jābūt ļoti stingri savienotai ar ratu rāmi;\n\n  * jābūt papildus drošības siksnai; \n\n  * jābūt nofiksējamiem riteņiem - ar kustīgu priekšējo riteni sportot nedrīkst, tāpēc ir jābūt opcijai to nofiksēt.\n\nTomēr ratu zīmols “TFK” šos kritērijus uzskata par nepietiekamiem, tāpēc sadarbībā ar “TUV Austria” (Vācijas Tehniskās pārbaudes iestādi) izstrādājuši “Sport+” testu, papildus veicot:\n\n  * skrejceļa testus ar ātrumu 15km/h;\n\n  * bremžu testus, skrituļojot ar ātrumu 15km/h;\n\n  * braukšanas dinamikas testus;\n\n  \n\nTāpat “Sport+” tests nosaka, ka ratiem jābūt ar aktīvām bremzēm uz aizmugurējiem riteņiem, fiksētu priekšējo riteni, kas regulējas uz priekšu.\n\n> Tie, kas meklē ratus vieglām sportiskām aktivitātēm, nav noteikti jāiegādājas “Sport+” sertificēts modelis, tomēr skriešanai un skrituļošanai vajadzētu izmantot tikai tādus ratus, kas ir izturējuši “Sport+” testu. \n\nVieglām sportiskām aktivitātēm “TFK” piedāvā ratus ar rotējošu priekšējo riteni, kas ir ideāli piemēroti izmantošanai dabā.\n\n  \n\n**Rati dvīņiem**\n\n  \n\nDvīņu ratos vieta katram bērnam visbiežāk ir šaurāka par klasiskajiem ratiņiem, tāpēc kritiski jāizvērtē, cik plaši un ērti ir rati, lai tos varētu izmantot pēc iespējas ilgāk. \n\n  \n\nDvīņu ratus dažkārt vecāki izvēlas arī diviem bērniem ar nelielu vecuma starpību. Tad sākuma periodā mazuli liek kulbiņā, bet lielāko bērnu – sporta daļā. Un pēc laika abi bērni sēž sporta daļā [_“TFK” zīmols dvīņu ratus ražošanā_](https://livaka.lv/produkti-kategorija/tfk/rati-diviem/) specializējas jau vairāk kā 15 gadus, attīstot modeļus aizvien ērtākus kā bērniem, tā vecākiem.\n\n> Pirms dvīņu ratu iegādes noteikti jāizmēra to durvju platumi, pa kuriem būs šie rati jāstumj. Standarta druvju platums ir 80 cm, bet dvīņu ratu biežākais platums – 76 līdz 78 cm. Tomēr ir rati, kurus nevar izstumt pat pa standarta durvīm, tad vecākiem ir variants izvēlēties ratus, kuru kulbiņas ir viena aiz otras. \n\n“TFK” ratiem kulbiņas ir blakus un katram mazulim paredzētas atsevišķi. Tās ērti modificējas par sporta daļām vēlāk. Tāpat jāizvērtē, vai ratus būs nepieciešamība nest. Tādā gadījumā nozīmīgs ir to svars. \n\n  \n\n  \n\n**Aksesuāru dažādība**\n\n  \n\nPraktiski un nepieciešami vai ērti, ikdienu atvieglojoši – šodien ratu aksesuāru klāsts ir ļoti plašs. Visbiežāk iegādājamies lietus plēves un kukaiņu aizsardzības tīklus. “TFK” kukaiņu aizsardzības tīkls ne tikai rūpējas lai odi, mušas un lapsenes netiek ratos pie mazuļa, bet arī pasargā bēbīti no saules stariem, jo tam ir integrēta 60% UV staru aizsardzība. Tāpat populāri aksesuāri ir krūzīšu turētāji, ratu cimdi un dažādas somas un adapteri, uz kuriem stiprināt autokrēsliņu. Tomēr ik pa laiakm tirgū parādās arī kas interesants. Piemēram, “TFK” piedāvā ratu kulbiņas adapterus, kas ratu kulbu ar diviem klikšķiem spēj pārveidot par [_šūpulīti_](https://livaka.lv/produkti/tfk-rocker-adapteri/). Vēl kāds interesants aksesuārs ir [_“TFK Mamabords”_](https://livaka.lv/produkti/mamaboard/) , kas pastaigas ar mazuli vecākiem padarīs interesantākas.\n\n  \n\n  \n\n**Par zīmolu**\n\n  \n\n“TFK” ir vieni no vadošajiem sportiska dzīvesveida bērnu ratiņu ražotājiem ar pārliecinošu pieredzi jau vairāk nekā 20 gadus. Šie rati ir aktīviem, sportiskiem un prasīgiem vecākiem, kuri vēlas doties dabā kopā ar mazuli. “TFK” demonstrē augstus tehniskos un kvalitātes standartus. Šo ratu zīmols ir patentējs gan īpašo bremzēšanas sistēmu, lai bremzēšana būtu līgana, gan ratu kulbiņu, ko ērti var pārveidot par sēdeklīti. Tas nozīmē, ka “TFK” ratu kulbu var lietot līdz bērna 3 gadu vecumam. “TFK” ratu sporta daļa ir nolaižama pilnībā guļus, tāpēc, pārliekot bērnu uz sporta ratiem, nav jāuztraucas par to, ka mazulis nesēž.\n\n  \n\n  \n\n**Karlīna Kramiņa, mamma Gabrielai (teju 3 gadi), gaidībās ar otro mazuli.**\n\n**_IG @karlinakramina_**\n\n  \n\n  \n\n**Šie rati mums ir jau kopš pirmā bērniņa dzimšanas, tātad esam uzticīgi “TFK” zīmolam jau gandrīz 3 gadus! Pie saviem pirmajiem “TFK” ratiem tikām pavisam nejauši – tos mums atdāvināja mana tante, kura ratos jau bija izvizinājusi trīs manus brālēnus. Tas bija 2014. gada modelis bez neviena defekta un nolietojuma pazīmēm, kas lika domāt par ļoti labo ratu kvalitāt. Pēc mazliet vairāk kā gada tikām pie jaunāka modeļa, kas sevi pierādīja vēl labāk.**\n\n  \n\n**Rati ir ļoti plaši un ērti bērnam, ļoti viegli manevrējami, spēj izbraukt visus iespējamos segumus – gan smiltis, gan sniegu, kas mums, kā aktīviem vecākiem, ir diezgan svarīgi! Tāpat tie ir ļoti viegli un ērti salokāmi ar vienu roku, un aizņem maz vietas.**\n\n  \n\n**Citiem šos ratus ieteiktu pārdomātā un acīm tīkamā dizaina dēļ. Personīgi, es esmu “starā” par pumpējamajiem riteņiem un lielisko amortizāciju. Izvēloties trīs riteņu ratus, pirmajā pastaigā var būt vairāk jāpiedomā par priekšējo riteni, piemēram, nobraucot no apmales vai kādas augstākas virsmas, lai rati nesasvērtos, taču pie tā ļoti ātri pierod un tas noteikti nav mīnuss,****jo rati tiešām ir ļoti stabili. Es droši varu teikt, ka neko negribētu šajos ratos citādāk.**\n\n  \n\n*******\n\n_Materiāls tapis sadarbībā ar \"Izaugt Mīlestībā\" draugiem_[ __LIVAKA__](https://livaka.lv/)\n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Praktiskā gatavošanās](https://www.izaugtmilestiba.lv/blog/categories/gatavosanas)\n  * [Iedvesma un idejas](https://www.izaugtmilestiba.lv/blog/categories/iedvesma)",
    "category": "2-3-gadi",
    "categoryName": "2.-3. gadi",
    "readTime": "5 min",
    "author": "Laura Bērziņa",
    "date": "2021-02-19",
    "published": true
  },
  {
    "title": "rotalas",
    "excerpt": "Source: https://www.izaugtmilestiba.lv/post/rotalas",
    "content": "# rotalas\n\n---\n\n# Kas attīstošās rotaļlietas padara par attīstošām?\n\n  * Izaugt Mīlestībā\n  * Feb 25, 2020\n  * 4 min read\n\n**Daudzi vecāki dzīvo šaubās - vai es ieguldu pietiekami sava bērna attīstībā? Vai netiek kaut kas nokavēts vai sasteigts? Mums, mammām un tētiem, reizēm piemirstas, ka katra mūsu pastaiga un kopā pavadītais brīdis ar bērnu var kļūt bērnam par brīnišķīgu atklājumu laiku, jo iepazīt sajūtu pieredzē ir pareizākā pieeja bērna attīstīšanai agrīnā vecumā. Te vajadzīgas vien divas lietas - pieaugušo fantāzija un vēlme sekot sava bērna interesēm.**\n\n  \n\nPedagoģe, psiholoģe un vairāku grāmatu autore Anna Bikova savā grāmatā \" \"Ideālas mammas\" attīstošās nodarbības\" dalās ieteikumos 1-6 gadus vecu bērnu vecākiem.\n\n  \n\n**Attīstošā peļķe**\n\n  \n\n\"No kabatas esošā bankomāta čeka es izveidoju mazu kuģīti. Rotaļāšanās ar to prasīs vismaz 20 minūtes, ko pavadīsim pie peļķes. Veselas 20 minūtes? Ko tik ilgi var darīt ar papīra kuģīti? Lūk, ko. Palaidīsim kuģīti tālajā ceļā. Skaitīsim dzejoļus par kuģiem, veltot tos varonīgiem jūrasbraucējiem, - tas attīsta valodu. Ak, mums kuģis peld bez apkalpes! Nekādu problēmu, nokritušās priežu skujas būs apkalpe - tas, lai attīstītu fantāziju. Katru skujiņu dēlēns ieliek kuģītī ļoti kārtīgi, pēc kārtas, saņemdams to divos pirkstiņos,- tas attīsta sīko motoriku. Tagad izskaitīsim drosmīgās komandas jūrniekus - tas attūstīs sapratni par saskaitīšanu. Pūtīsim uz kuģīti, tēlojot vēju,- tā būs artikulējošā fizkultūra runas aparāta attīstīšanai. Vēl pāris reižu noskaitīsim dzejolīti par kuģīti - tas attīstīs atmiņu. Vēl mēs ūdenī laidīsim dažādus atrastos priekšmetus, pārbaudot to peldētspēju. Pudeles korķis - peldēs vai nogrims? Un kā būs ar skaidu? Mūsu jūrā, tas ir - peļķē, parādās liels pirātu kuģis, un sākas liela jūras kauja. Mūsu uzdevums ir nosargāt kuģi ar skujiņām (jūras ceļotājiem) no pirātiem, un mēs sākam mest maziņus akmentiņus, cenšoties trāpīt pirātu kuģim. Tas attīsta precizitāti.\" \n\n  \n\n**Attīstošas rotaļlietas var būt VISAS rotaļlietas**\n\n  \n\n\"Pareizāks formulējums, kas vecākiem būtu jāzina, ir nevis \"attīstoša rotaļlieta\", bet gan rotaļlieta, kam piemīt attīstošs potenciāls\". Attīsta ne jau rotaļlieta, bet bet bērna kontaktēšanās ar vecākiem, piesaistes personām. Ir ļoti maz rotaļlietu, kuras var bērnā kaut ko attīstīt bez pieaugušo līdzdalības. Un tas ir labi. Ir labi, ja bērni un pieaugušie komunicē. Ir labi, ka nevar iztikt bez šī garīgā kontakta, lai bērns pilnvērtīgi attīstītos. Arī parasts plastmasas spainītis un lāpstiņa vecāku rokās var kļūt super attīstoši. Vecāki var demonstrēt bērnam dažādu pieredzi, izmantojot ūdeni, smiltis, zemi vai sniegu. Kas notiks ar smiltīm, ja tās iebērs ūdenī? Un kas notiks, ja sniegu ieliks spainītī ar ūdeni? Izrādās, kas sniegs nemainā ūdens krāsu! Un akmeņi nemaina ūdens krāsu. Bet zeme - maina. Kāpēc?\"\n\n  \n\n**Attīstošo skoliņu lielākā vērtība**\n\n  \n\n\"Attīstības skoliņu vērtība ir tieši vecāku attīstošā potenciāla paaugstināšanā. Ieinteresētība notiekošajā (līdzdarbošanās nodarbībās, attiecības ar pedagogu un citiem vecākiem) svarīga, lai noņemtu iekšējo spriedzi, lai gūtu pārliecību: \"Es esmu gana laba mamma. Es pievēršu uzmanību sava bērna attīstībai. Nākotnē ar viņu viss būs kārtībā.\" Un tik bieži ažiotāža ap bērna agrīno attīstīšanu mazinās ar otrā bērna piedzimšanu. Bažas par to, vai \"es esmu gana laba mamma\", vairs neliek meklēt jaunus resursus. Zudušas bažas un spriedze, zudušas kartītes, saraksti, kas noteica, kad un ar ko nodarboties, zudis prieks dzīties pēc \"attīstošiem palīglīdzekļiem\", zudusi paniskā salīdzināšana: \"Petroviem Ļiza jau dzejoļus deklamē, bet mūsējais vēl teikumos nerunā. Vairāk laika jāvelta nodarbībām!\" Dominē miers, kas pamatos uz novērojumiem: \"Ja bērns kaut kur atpaliek no vienaudžiem, iespējams, ka kaut kādā citā lietā viņš ir pārāks.\"\"\n\n> Aizņemtai mammai nav laika organizēt bērnam īpašas nodarbības. Viņa vienkārši ļauj bērnam kopā gatavot: veidot pīrādziņus, lentītes, ābolu kūciņas.. Un tas ir brīnišķīgi!\n\n  \n\n**Radošās domāšanas attīstība**\n\n  \n\n\"Mācēt zīmēt un būt radošam - tas nav viens un tas pats. Var mācēt gleznot (skaisti pārzīmēt), taču tajā pašā laikā nebūt radošam cilvēkam. \"Tagad iemērcam otiņu zilā guašā un nokrāsojam fonu. Uz šī fona zīmējam koka stumbru. Tā - un tagad zariņus..\" Tā ir mācīšanās zīmēt, bet tā nav jaunrade! Jaunrade ir tad, kad tavs zīmējums nav tāds pats kā visiem, ne arī tāds, kādu pats zīmēji vēl vakar. Tas nenozīmē, ka nav jāmācās zīmēšanas pamati, ir jāsaprot, ka zīmēšana pati par sevi radošo domāšanu neveicina.\"\n\n  \n\n> Izzinošā interese attīstās nevis tad, kad mamma parāda bērnam pienenes attēlu un pasaka: \"Tā ir pienene\", bet tad, kad bērns, ziņkāres vadīts, norauj pieneni, pasmaržo to, pagaršo un skien parādīt to mammai.\n\n  \n\n**Kur rodas gudri bērni?**\n\n  \n\n\"No kā ir atkarīga bērna spēja mācīties? Bez šaubām, ka liela nozīme ir iedzimtībai, - un tas ir faktors, kuru vecāki nevar ietekmēt, kas atnāca, tas atnāca. Taču ir vēl citi nosacījumi, kas tiešā veidā ir atkarīgi no vecāku un vecvecāku pūlēm. Ko piedāvāt mazulim, lai vēlāk viņam būtu labas sekmes? Vai to var ietekmēt? Šie jautājumi uztrauc ne tikai vecākus, bet arī zinātniekus. Tika veikti pētījumi, kuru laikā konstatēja tiešu sakarību starp piecu un desmit gadu vecu bērnu intelektu. Bērni, kuriem bija labi rezultāti piecos gados, tikpat augstu novērtējumu saņēma arī pildot testu desmit gadu vecumā. Bet 1-2 gadus veciem bērniem sakarība netika noteikta - mazuļi intelekta rādītāji nekādi nesaistījās ar vēlāka vecuma testu rezultātiem. Kāpēc? Jo intelekta attīstību galvenokārt ietekmē spēja noturēt uzmanību. Pie tam - noturēt uzmanību, kas rodas bērnā pašā, no personiskās aktivitātes un gribas, ne tikai kā atbilde uz ārējiem kairinātājiem. Tāpēc mazajā vecumā tik vērtīgas spēles ir \"Ku-kū\", \"Paslēpes\", \"Bet kur ir rociņas?\", \"Uzmini, kurā rokā!\" un citas, kas rada emocijas, kas savukārt palīdz bērnam noturēt uzmanību.\"\n\n  \n\n_Vairāk lasi patiešām vērtīgajā un humorīgajā grāmatiņā! Par to, kā palīdzēt bērnam sākt runāt, kādas rotaļas var būt īpaši vērtīgas, kā sevi motivēt nodarbībām ar bērnu, kāpēc mācīt bērnam krist, kādas ir prioritātes labākai bērna attīstībai katrā vecumposmā - un vēl, un vēl!_\n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Iedvesma un idejas](https://www.izaugtmilestiba.lv/blog/categories/iedvesma)\n  * [Bērnudārznieks](https://www.izaugtmilestiba.lv/blog/categories/bērnudārznieks)",
    "category": "2-3-gadi",
    "categoryName": "2.-3. gadi",
    "readTime": "4 min",
    "author": "Laura Bērziņa",
    "date": "2020-02-25",
    "published": true
  },
  {
    "title": "sanda_dejus",
    "excerpt": "Source: https://www.izaugtmilestiba.lv/post/sanda_dejus",
    "content": "# sanda_dejus\n\n---\n\n# Dzīvot prieka režīmā\n\n  * Izaugt Mīlestībā\n  * Feb 23, 2022\n  * 9 min read\n\nUpdated: Feb 24, 2022\n\nTeju pēc mēneša marta pēdējā dienā radio SWH rīta šova “Tik, tik, tik!” vadītāja SANDA DEJUS svinēs savu 35 dzimšanas dienu. Un mūsu sarunas laikā viņa atklāja, ka šobrīd ir paņēmusi pauzi, ko pati sauc par radošo pārtraukumu - pirmo reizi visu šo gadu laikā! “Esmu paskrējusi, sasniegusi mērķus, piepildījusi daļu savu ambīciju un paspējusi arī nogurt,” viņa man sarunas beigās teiks. “Nē, es neeju pensijā, es tikai mācos strādāt un dzīvot citādāk - beidzot sevi jūtot.”\n\n  \n\n _Pirms sarunas Sandai teicu - “Es tekstu vēl Tev sūtīšu, varēsi iziet cauri pirms publicēju.” “Vari nesūtīt,” viņa atbildēja. “Es it kā vēl saprotu, ko runāju, sekoju līdzi bazaram.” Mēs patiesībā smējāmies visu laiku, kamēr runājām. Visu to laiku, kad Sanda klusumā neraudzījās man pāri plecam un nedomāja, ko atbildēt.. Tajos mirkļos viņas acīs centos saskaīt, vai tas miers, ko redzu, ir pārgurums, vai tomēr miers, kas nāk bonusiņā līdzsvaram - kā ieelpa pirms jauna soļa speršanas.._\n\n  \n\n**Tu nupat no darba, lai gan vēl ir tikai 11:00. Kā Tev šobrīd klājas, kad kolēģis Kaspars Breidaks Tevi “pametis”?**\n\nAr Kasparu strādājam kopā jau četrus gadus. Radošiem cilvēkiem ir vajadzīgi pārtraukumi, lai uzlādētu savas baterijas, jo _baigi_ izsmeļas. Vienā brīdī mēs ar Kasparu viens otram palikām rutīniski, bijām pat apnikuši viens otram. Tā nu viņš izlēma paņemt pauzi, ar ģimeni paceļot, kamēr meitiņa vēl maza. Tāpēc tagad studijā pamatā esmu viena un man mainās partneri. Pati jūtos labi, bet bažos par klausītāju - katru nedēļu piedāvājam jaunu saturu, jaunu cilvēku. Parasti mēs izvēlamies radio staciju, jo mums patīk konkrēts saturs, kaut kas nemainīgs. Jā, man ir bažas par saturu kopumā - gribas, lai viss ir labi, lai ir interesanti arī šādā sastāvā. Un kur ir bažas, tur ir “nervi pa gaisu”. Kur ir “nervi pa gaisu”, tur diemžēl ir trauksme. Es esmu tāda cāļu māte, tāda vista. Man tomēr vajag “lai ir visi vakarā”. _(Smaida.)_ Esmu diezgan kontrolējoša, man nevienā brīdī nav “ _pofig_ , _maucam_!” sajūtas. Bet vispār klausītāji mani ļoti mīļo un lutina.   \n\n**Kā Tu to zini?**\n\nMan raksta uzmundrinājumus, sūta ziņas, zvana. Kad Kaspars vēl tikai taisījās projām, mani sauca par pamestu sievu. Domāju, vai tiešām mani jāžēlo, viss taču ir _Okei_.   \n\n**Kas notiek ar izklaides jomu? Tur arī pirms pandēmijas aktīvi darbojies.**\n\nŠobrīd grūti pateikt, kas notiek. Skaidrs, ka mūsu nozare ir vājprātīgi cietusi. Par sevi vēl neko sliktu nevaru teikt, es varu strādāt vairākos virzienos - man ir radio, dažādi projekti televīzijā. Bet mūziķiem tas ir katastrofāli, jo jāizvēlas, kur gūt papildu ienākumus, - dārzniecībā vai celtniecībā, lai pabarotu ģimeni. Manā gadījā es vēl esmu luteklīte. Izklaides sfērā kopumā ir liels bardaks, viss ir neparedzami. Kā var ieplānot kāzas, ja nezini, kas būs vasarā? Cilvēki izvairās ko lielāku plānot. Nāk pasākuma datums tuvāk un man bieži zvana, lai pateiktu, ka ir jāatceļ. Bet es to saprotu un neļaunojos.\n\n  \n\n**Kad pēdējo reizi vadīji kāzas?**\n\n2021\\. gada augustā. Esmu kāzās ne tikai vadītāja - varu būt bufetniece, vadīt ceremoniju, pieskatīt bērnus - varu darīt teju jebko, ko jaunais pāris vēlas! Improvizācijas šova “Spiediens” darbība gan ir iepauzēta kopš 2020. gada 13. marta vakara, kad nospēlējām pēdējo izrādi.    \n\n**Jūties nogurusi?**\n\nKad pandēmija sākās, man šķita - esmu īsta ragana, pati pandēmiju piesaucu. Es tiešām biju pārgurusi, vairs nevarēju. Atceros, ka 13. martā no rīta gāju uz darbu radio, pēc tam bija jāvada izstāde un vakarā vēl jāpiedalās improvizācijas šovā. Tas bija otrdienas vakars - sēdēju, raudāju un teicu vīram, ka vienkārši vairs nevaru. Trešdienā paziņoja par jauno situāciju un tik daudz kas atcēlās! Kauns jau teikt, bet es biju priecīga. Vajadzēja nākt kaut kam lielam, lai mani iepauzētu, es pati to stopkrānu nebūtu norāvusi. Šādos apstākļos sev nevar pārmest, ka nestrādāju. Citādi brīvākā dienā - “Kā tu tā sēdēsi, dari kaut ko!”   \n\n**Trakums..**\n\nJā, un tā ir tik daudziem! Tas ir briesmīgi. \n\n> Nevaram paši sev iedot pauzi, it kā visu laiku mums būtu _jākapā_ , lai attaisnotu savu būšanu. “Nu, ko tad tu te dzīvo, ka neko nedari, kam tad tu te esi? Piedzimi pagulēt? Rambā!” _(Smejamies.)_\n\nPēc neilga laika projektiem parādījās citas formas, video saturi, piemēram. _Baigi_ brīvāks nepalika, bet pauzi es tomēr dabūju. Ūdens tērcīte jau atradīs, kur izlauzties. Aizies jau atpakaļ vecajā ritenī, - zini kā, lai atkal teiktu - “Ak, Dievs, es vairs nevaru!” _(Smejamies.)_\n\n  \n\n**Kādi secinājumi?**\n\nNekādi, neko neesmu sapratusi! “O, nevajag tā skriet,” - nē, neesmu to sapratusi. Vienīgais, ko esmu atskārtusi, ka man pietiek. Man visa ir gana. Skriešanas periodā jutos kā Sprīdītis, kas izgājis pasaulē un redz tik daudzas uguntiņas - visas gribas salasīt. Kurš darbiņš paspīd, tas jāņem un jādara. Bet darbiņu var arī nedarīt. To var paveikt arī cits. Es tagad gribu vienkārši padzīvot, paskatīties, kas notiek, pati aiziet uz kādu pasākumu, pati brīvdienās paballēties. Citādi vienmēr visi atpūšas, bet es braucu strādāt. Man meitai Dārtai dzimšanas dienā ballītes pusē es braucu strādāt. Visu šo laiku atstāju sevi pēdējā vietā. Es arī gribu garšīgas brokastis restorānā, pagulēt viesnīcā nedēļas nogalē. Kāpēc man jāapkalpo citi, kad tie bauda dzīvi?   \n\n**Vai Raivis (vīrs) nav teicis - met mieru?**\n\nManī bija stipra pārliecība, ka darbs ir jāizdara. Kā tu Dievam sejā spļausi? Ja ir darbs - kāds “negribu”? Esmu patstāvīga, mani darbi ir mana atbildība, pati plānoju, pati daru. Mēs viens otra profesionālajā dzīvē nejaucamies, un es nemēģinu čīkstēt. Vīrs mani uzmundrina, un es to uztveru kā vēl vienu stimulu darīt. Es jau pati zinu, ka varu nedarīt. “Vīrs - pasaki man, ka es to varu nedarīt.” “Tu to vari nedarīt.” “Jā, es zinu.” Un eju un tāpat daru. _(Smejamies.)_\n\n  \n\n**Vai ar vīru ejat randiņos?**\n\nNē. Man nav vajadzīgi mirkļi, lai sev atgādinātu, kāpēc esam kopā. Mēs vairāk esam čupiņa. Izlaižam dīvānu un zem segas ēdam kaut ko neveselīgu. Mums visiem ir svarīga tā čupiņas sajūta. Kad Dārta bija maza, viņai bija teiciens - “Mamma, tētis, visi kopā.” \n\n> Kad man ir skumji vai pārdzīvoju par kaut ko, ja, piemēram, iedomājos, ka nāk pasaules gals, - tad tā sajūta, kurā gribu būt, - dīvānā zem segas kopā ar vīru un Dārtu - visi trīs čupiņā. \n\n  \n\n**Kā Dārtas piedzimšana pamainīja Tavas un Raivja attiecības?**\n\nDārta ģimenes lietu padarīja jēgpilnāku. Ja mēs kā pāris bijām kā dzelzceļa sliedes, tad Dārta salika redelītes pa vidu, viņa padarīja to visu stiprāku.\n\n  \n\n_(Domā.)_ Lai gan tas nebija viegls laiks.. Es iedzīvojos veģetatīvajā distonijā, gribēju ātri atsākt strādāt. Dārtai bija divi mēneši, kad atsāku vadīt radio raidījumus, uz skatuves starpbrīžos pat atslaucu pienu. Mums bija aukle, bet ar laika _menedžēšanu_ viss sagāja _tūtē_. Tolaik biju pie ārsta ar sirds pārsitieniem, man bija grūti elpot pirms miega. Veicu visādas pārbaudes un beigās ārste secināja, ka tā ir veģetatīvā distonija. Sapratu, ka tas ir galvā, domāju - “Fū, nenomiršu, tad jau viss labi.” Tas ir atstājis trauksmes sajūtu joprojām, bet citā formā. Varētu teikt, ka esmu kā jēla ola. Ja mani satricina, ilgi vēl “drebinos”. Mēģinu ar dažādiem veidiem sevi savākt kopā, saturēt.\n\n  \n\n**Ko Tu dari? Kā sev palīdzi?**\n\nTaisu sulu kūres, piemēram. Lasu par meditāciju.\n\n  \n\n**Ko Tu domā par psihoterapiju?**\n\nTās ir ilgtermiņa attiecības. Ja iesāc, jāturpina, lai būtu rezultāti. Man ar regulāru iešanu kaut kur ir grūti, es pie manikīra knapi saņemos aiziet. Man ir baigi jāsaprot, kāpēc. Neesmu maratona skrējējs, regularitāte mani biedē.\n\n**Kā Tu vairo savu prieku sevī?**\n\n_(Domā.)_ Es vēl meklēju to īsto veidu.   \n\n**Hobiji?**\n\nMan patīk gatavot ēst. \n\n  \n\n**Es saku, - Tev ir talants.****_(Smejos, rādot uz smūtijiem, ko Sanda man sapirkusi brokastīs.)_**\n\nMan taču ir sākusies sulu kūre! Es vispār sevi diezgan bieži visādos veidos un strikti ierobežoju.   \n\n**Un to Tu vari darīt ilgtermiņā?**\n\nArī nē. Es mainu veidus, kā sevi sodu.   \n\n**Ar ko, piemēram?**\n\nAr ēšanas ierobežojumiem.\n\n  \n\n**Tad Tu tagad dzīvosi tikai uz sulām?**\n\nNu, šodien ir pirmā diena! Un vēl nav pusdienlaiks. (_Smejamies.)_ Es ceru, ka izdosies. Es ļoti cenšos sevi audzināt un disciplinēt, lai sevi neizlutinātu, lai nepierastu pie laimes. _(Smejas.)_ Lai saglabātu realitāti, skaidru skatu. Man dzīvē ir ļoti paveicies ar dažādām kolosālām iespējām, kas nenobriedušam prātam varētu šķist - “Ū, cik dzīve ir skaista - atpazīstamība, nauda, kontakti, draugi, woaa!” Un tad es sev saku - “Sandiņ, Sandiņ, iepaticies _baigi_ internetā ēdienu pasūtīt? Davai uz sulām padzīvosi. Austeres viņa ēdīs...” _(Smejamies.)_   \n\n**Nu, “draudzīgi” Tu ar sevi, jā..**\n\nMan ir bail norauties un aiziet par tālu.\n\n  \n\n**Kas ir “par tālu”?**\n\n_(Domā.)_ Nezinu.. Kļūt iedomīgai, augstprātīgai.   \n\n**Tu kā Bargā kundze pati sev.****_(Smejamies.)_**\n\nJā.. Dzīve mani ļoti, ļoti lutina. Man ir iespējas piepildīt savus sapņus, es daru darbu, kas man patīk, esmu radio ēterā galvenā, man mainās partneri, es vadīšu ar Betu televīzijas šovs “Ko tu proti, Latvija?” Beidzot laikam sāksim filmēt, ļoti ceru. Neesam vēl pandēmijas dēļ šim projektam pieķērušies. Gribam aprīlī sākt rādīt, bet, zini, esmu jau apradusi ar “nē”. Tas mani daudz nesatrauc.   \n\n**Tava meita Dārta arī drīz būs tik pat zināma, kā Tu. Kā tas sākās, - kad uztaisīji viņai savu**** _Instagram_****kontu?**\n\nLaikam, jā. Bet es to darīju ar domu, lai man kontā nav tik daudz bērna saturs. Sākumā šķita, ka tikai kādi 40 cilvēki paskatīsies no maniem draugiem, kam jau tie bērni patīk. Tas nebija plānoti, nebija mērķis taisīt _influenceri_.\n\n  \n\nŠobrīd es viņai nāku “bonusā” kā satura redaktors. Ar bērniem nav viegli strādāt, nav jau viņiem tās apziņa, ka būtu kaut kas jādara. Televīzija strādā ar mani un es tālāk ar Dārtu. Arī filmēšanas brīdī esmu blakus.   \n\n**Un kā viņai tas viss patīk?**\n\nViņai garšoja cepumi. Filmēšana viņu neinteresē.   \n\n**Vai viņa ir teikusi, kas viņa būs, kad izaugs liela?**\n\nPārdevēja vai dizainere, domas viņai mainās. Bija arī apsardzes posms. Bet zini - viņa var būt jebkas! Un viņa ir brīva no manu nepiepildīto sapņu realizēšanas.   \n\n**Kā viņa uztver, kad sevi redz televīzijā?**\n\nNu, lūk, lai viņa nepaliek iedomīga, es viņai neko daudz nestāstu. Es saku, ka viņai ir kādi 20 sekotāji. Vienu televīzijas raidījumu mājās redzējām, bet neskatāmies atkal un atkal. \n\n> Viņai ir apziņa, ka mēs bijām televīzijā, darbiņu darījām un filmējām, viņa redzēja arī darba garoziņu, bet es nejūsmoju un mājās nečaloju “paskaties, kāda tu televīzijas zvaigzne”!\n\n  \n\n**Bet citi cilvēki - Tava mamma, brālis vai vīra ģimene - vai tie Dārtu neslavē?**\n\nEs zinu, ka Dārtai ir gana mulsinoši, ja kāds saka - “Redzēju tevi televīzijā” vai “ tu intervēji sportistus”, viņa atceras - jā, es to darīju. Tas, ka viņu zina tiešām daudzi, ka tas kļuvis populāri, tas viņu vairs neskar. _(Smaida.)_\n\n  \n\n**Iemācīsies lasīt un tad teiks - “Mammu, ko tu man neteici, ka esmu TIK zināma?”**\n\nDomāju, ka tā nebūs. Paskaties, kā es sevi disciplinēju, domāju, ka mana meita tiks pie iedomības? Gribu redzēt. _(Smejamies.)_\n\n**Bet Dārta tak saka, ka ir tēta meita!**\n\nJā, tas gan. Viņa saka, ka abiem ar tēti ir brūnas acis, viņi abi ir traki, bet par cik man ir zilas, tad nez vai es esmu viņas mamma. _(Smejamies.)_   \n\n**Humors viņai nāk dabiski?**\n\nMan jau šķiet, ka visiem bērniem tas ir dabiski, ja neaplaužam viņus. Iedod man jebkuru bērņuku, es dabūšu no viņa foršus video. Iedod man siera gabalu! _(Smejamies.)_ Esmu pārliecināta, ka bērni ir radošuma kalngals. Kā Pikaso teica - “Visi bērni piedzimst par māksliniekiem.” Kāpēc mēs mācām viņus “pareizi” domāt?\n\n  \n\nVienu vakaru ar Dārtu skaījāmies pasaku filmu un tur Pelnrušķīte, viņas pamāte, meitas. Dārta saka - “Kad es šādas filmas skatos, vienmēr domāju, kas es tur esmu.” Skatos uz tiem trim tēliem un prasu - “Nu, kura tad esi tu?” “Tas zirgs!” Aizmugurē tiešām ganās zirgs, un viņa to redz! Sūds par tām princesēm un drāmu, - tu vari būt zirgs! Nevis princesīte, “labais” vai “sliktais”. Pieaugušie ir tie, kas iestāsta, ka bērns ir princesīte, sliktā māsa vai vēl kāds cits varonis. Bērns varbūt vispār neko no tā neredz! Aizvedam uz skolu - pareizā atbilde ir viens variants. Nē, pareizā atbilde vienmēr ir 100 varianti! Tūkstošiem variantu!\n\n  \n\n**Tu redzi Dārtā sevi? Vai mamma ļāva Tev būt tā, kā Dārtai ļauj Tu?**\n\n_(Domā.)_ Mana mamma nepārkāpa robežas, kur beidzas audzināšana un sākas veidošana pēc sava prāta. Viņa darīja visu, lai mēs ar brāli būtu drošībā, neizdarītu sev pāri. Tādā ziņā mamma bija stingra - nevarēja palikt ārā ilgāk vai iet tālāk, kā sarunāts. Robežas mums bija, bet neviens neteica, kā spēlēties, kā pavadīt savu brīvo laiku.   \n\n**Kā Tu redzi, vai radošums Tavā un Dārtas bērnībā ir atšķirīgs?**\n\nEs domāju, ka bērni visos laikos ir bijuši vienlīdz ļoti radoši. Iespējas ir vairāk, un tas ir kruti!\n\nTe gan jābūt uzmanīgiem - visatļautību ar radošumu jaukt nevajag. Man ir kāzās bijis tā, ka vecāki stāv malā un smejas - “Re, mūsu mīlusi bāž tortē pirkstu.” Ļoti smieklīgi. Vai, piemēram, līgavas mamma saka uzrunu kāzu laikā, bet kādam viesim bērns spiedz. Nu, izved bērnu ārā! Tas vairs nav nekāds radošums.\n\n  \n\n**Kad aicināju Tevi uz sarunu, teici, - “Tikai nekādus IG live..”**\n\nJā, man _Instagram_ liekas baigi neīsta lieta. Cilvēki te bieži to, ko redz, uzver kā realitāti. Bet tas nebūt tā nav. Varam iedvesmoties, izklaidēties - un viss! \n\n> Ja man ir jāiet _IG live_ , tas ir izklaidējošs video, tā es to uztveru - kā izkalidējošu saturu. Ja tā ir saruna par mani, es to negribu padarīt par izklaidi.\n\n**Vai Tu arī izklaidē citus savā profilā? Piemēram, šīs traki seksīgās bildes - tā ir izklaide?****_(Kopā skatāmies viņas IG profilu.)_**\n\nProtams, ka izklaidēju! Tas taču ir tēls, tā neesmu es! Man patīk spēlēties ar dažādiem tēliem gan pasākumos, gan fotosesijās, dažādos projektos, arī dzīvē. Tas ir veids, kā varu paslēpt pati savu iekšējo Sandulēnu. Neviens nezina, kura es esmu patiesībā. Mani _Instagramā_ meklēt nevajag, atrast mani tur nevar. \n\n  \n\nInternets vispār nedrīkst konkurēt ar reālām attiecībām, es to klaji pozicionēju - tā nav īstenība, netici tam, ko redzi. Tur nokļūst tikai atlasīts saturs, tikai smukākais. Man _Instagrams_ ir komiskss. Bildes ir smukas, bet tās ir tikai bildes. Nedod Dievs vēl salīdzināties! \n\n> Ja internets rīt pazudīs un vienīgais, kur esi bijis, ir internets, tevis realitātē nav - _bļin_ , tad ar tevi ir baigi bēdīgi, baigi bēdīgi! \n\nVisi šie ieteikumi - taisi _reel_ pēc iespējas vairāk, jo tas piesaistīs skatītājus. _Wtf?_ Man jāpiesaista skatītāji? Kāpēc?    \n\n**Ja**** _Instagram_****ir biznesa rīks.**\n\nBet visam ir robežas.\n\n  \n\n**Vai saprotu pareizi, ka tagad tad Tu esi paņēmusi pārtraukumu?**\n\nRadošo, jā, neko neplānoju. Visiem neatteikšu, bet lielai daļai gan. Man nav ambīciju darīt darbu, kas man varētu nesanākt, vai ja zinu, ka kāds to var paveikt labāk. Esmu vienmēr līdusi par korķi visām pudelēm, un esmu to atbalstījusi. Jādara, jābūt kustībā, jādara brīvprātīgi, bet jābūt arī godīgam pret sevi. Sakostiem zobiem, protams, varu darbu izdarīt, bet kāpēc to nodarīt kādam cilvēkam, kam tā plānota kā skaistākā diena mūžā? Kāpēc lai kāzu vadītājs būtu sakostiem zobiem? Nekad neesmu tāda bijusi, bet tagad jūtu, ka trūkst spēka. \n\n> Vairs negribu skriet katram darbiņam pakaļ un visu pasaules naudu nopelnīt. Gribu, lai var gūt baudu. Gribu strādāt, lai acis mirdz.\n\n  \n\n**Darboties apzinātāk?**\n\nJā, jo priecīga darot es biju arī pirms tam. Tikai tolaik daudz vairāk sevi nejūtot _maucu_. Esmu vecumā, kurā saprotu, ko varu, un ko nevaru, saprotu savas stiprās un vājās puses. Apzinātāk, jā! Gribu būt projektos, kuros grib mani, nevis kādu, kas to var izdarīt. Kur es esmu tā pievienotā vērtība. Esmu pie tā daudz strādājusi. Un nu gribu dzīvot un arī strādāt tikai prieka režīmā.\n\n  \n\n***\n\n_FOTO: no personīgā arhīva._\n\n_Pārpublicēt šo sarunu atļauts tikai ar platformas veidotājas piekrišanu._\n\n  \n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Iedvesma un idejas](https://www.izaugtmilestiba.lv/blog/categories/iedvesma)\n  * [Bērnudārznieks](https://www.izaugtmilestiba.lv/blog/categories/bērnudārznieks)",
    "category": "bernudarzs",
    "categoryName": "Bērnudārzs",
    "readTime": "9 min",
    "author": "Laura Bērziņa",
    "date": "2022-02-24",
    "published": true
  },
  {
    "title": "saruna",
    "excerpt": "Droši vien, kā lielākā daļa cilvēku. Esmu piedzīvojusi gan neziņu, gan neizpratni, gan satraukumu par esošo un gaidāmo. Un tomēr es jūtu arī zināmu mieru, līdzsvaru. Man ir vairāk laika, piemēram, ne ...",
    "content": "# saruna\n\n---\n\n# Trāpīt savas dzīves mērķī\n\n  * Izaugt Mīlestībā\n  * Apr 20, 2020\n  * 8 min read\n\nUpdated: Apr 21, 2020\n\n**Saruna ar sertificētu psiholoģi KRISTĪNI PUTNIŅU šķita šim laikam ļoti piemērota. Kā pirms pandēmijas, tā joprojām ikdienā Kristīne konsultē pieaugušos, bērnus un pusaudžus, vada audžuvecāku un adoptētāju atbalsta grupas, strādā par psihologu skolā. Mainījusies ir tikai sarunas forma no klātienes uz attālināto. Dzīve jau neapstājas. Vēl vairāk – kā viņa pati saka – šis ir laiks, kad varam tik daudz ko sevī izgaismot! Atbildēt beidzot sev godīgi – vai tas, kā dzīvoju līdz šim, ir tas, kā vēlos dzīvot arī turpmāk?**\n\n  \n\n**Psihologi ir slaveni ar jautājumu “kā Tu jūties?” un “vai vēlies par to parunāt?” Es tagad dauzos, jā. Zinu, ka ir ļoti svarīgi šobrīd interesēties par līdzcilvēku sajūtām. Tāpēc – kā Tu jūties?**\n\nDroši vien, kā lielākā daļa cilvēku. Esmu piedzīvojusi gan neziņu, gan neizpratni, gan satraukumu par esošo un gaidāmo. Un tomēr es jūtu arī zināmu mieru, līdzsvaru. Man ir vairāk laika, piemēram, ne tikai profesionālās, bet arī daiļliteratūras lasīšanai. Tāpat ir vairāk laika, ko pavadīt ar ģimeni un svaigā gaisā – pastaigās. Beidzot man būs laiks izveidot savu \"Instagram\" kontu, kam nav sanācis laika jau gadiem! _(Smejas.)_\n\n  \n\n**Kādu palīdzību šobrīd pie Tevis klienti meklē visbiežāk?**\n\nKatram grūtības šobrīd ir savas, tā tas bija arī pirms pandēmijas. Mēs patiesībā visi dzīvojam tādā savā burbulītī. Un lai gan kopējie ārējie notikumi mums kā sabiedrībai ir līdzīgi, ģimenes dzīves ir ļoti dažādas. Tomēr vienojošās emocijas noteikti ir bailes, neziņa, apjukums, stress – ar ko, kad un kā beigsies tas, kas šobrīd notiek. Un kas būs tālāk. \n\n  \n\n**Esmu domājusi par tiem ļoti optimistiskajiem cilvēkiem šajā situācijā. Ja mēs pieņemam, ka šis optimisms ir īsts, vai varam teikt, ka šie cilvēki vienkārši ir jau citā krīzes posmā?**\n\nIespējams. Vairums cilvēku patiešām iet cauri konkrētiem posmiem. \n\n> Krīze sākas ar šoku un noliegumu – “tas nevar būt!” Tam seko posms “šis viss noteikti pāries”. Pēc tam ir vilšanās un dusmu posms – “kāpēc tas notiek tieši ar mani?” Iespējams, ka tam seko apātija un depresīvs noskaņojums, kad viss šķiet bezjēdzīgi, kad zudusi pašapziņa un ticība – “Nav vērts neko uzsākt”. Bet jau nākamais posms ir mēģinājums tikt ārā. \n\nTam seko lēmuma pieņemšana par to, kas man jaunajā situācijā der, kas neder. Un tam seko izmaiņas. Tad sākam just lielāku optimismu un entuziasmu – “Galu galā pasaule neaizgāja bojā!” Un noslēdzas šis viss ar posmu, kurā spējam jaunās idejas, jaunās stratēģijas veiksmīgi integrēt ikdienā.\n\n  \n\n**Izdzīvos, kas pielāgosies?**\n\nVieglāk, protams, būs tiem, kas spēs savas emocijas kontrolēt, uztvert adekvāti un pielāgoties, jā. Mums situācija māca racionalizēt jūtas un notiekošo. Nākas uzdot sev jautājumus, - kur es esmu, ko es varu mainīt, ko es varu darīt, kā es varu pielāgoties? Un, ja situāciju ietekmēt neizdodas, mēs dusmojamies, jo dusmas visbiežāk ir atbildes reakcija, kad nenotiek tā, kā vēlamies.\n\n  \n\n**Bet ja man nepadodas emocijas ar vēsu prātu paņemt saujā, paskatīties uz tām un pateikt – paldies, jūs varat doties..**\n\nProtams, mēs teju visi šobrīd piedzīvojam visu plašo emociju spektru, arī bailes, apjukumu, satraukumu, noliegumu, skumjas, spriedzi, izmisumu, niknumu, bēdas, vilšanos utt. Tāpat bedres zemākajā punktā ir kauns, vainas izjūta, bezspēcība, grūtsirdība – viss, kas ir mulsinošs un biedējošs. \n\n> Emociju tiešām ir daudz, un es neaicinu tās ignorēt. Es tikai saku, ka cīņa ar emocijām var būt bezgalīgais stāsts. Piemēram, bailes stindzina, liek palikt uz vietas, apstāties. Bet lai tiktu ārā no bedres, mums tomēr ir jāpieslēdz rīcība. \n\nKrīzes rezultāts var būt arī pozitīvs, ja cilvēks apgūst jaunus veidus, kā pārvarēt stresa situācijas. Galvenais mērķis ir atjaunot līdzsvaru. \n\n  \n\nMums tik un tā nāksies sev vienā brīdī uzdot jautājumu, kā es varu tikt ārā no tā, kur esmu šobrīd? Nāksies sev pajautāt, - kas man ir vajadzīgs? Šobrīd mums ir pieejami tik dažādi resursi! Literatūra, semināri, speciālisti – ir tiešām daudz iespēju! Un tajā pašā laikā - būsim piesardzīgi, lai nepazaudētu sevi, neaizlektu “līdzi visiem”. Tā lekšana līdzi citiem atkal ir aizsardzības mehānisms, kā neieklausīties sevī. Tāpēc es aicinu apsēsties, nomierināties un būt godīgam pašam pret sevi. Pajautāt sev, kas ir tas, ko es tiešām vēlos, un vēl svarīgāk - kāpēc es to vēlos. Mums ir jāieklausās sevī.\n\n**Vai Tu konultē arī vecākus par to, kā tikt šim laikam veiksmīgāk cauri?**\n\nJā, ar vecākiem runāju šobrīd ļoti daudz. Un vecākus vieno sajūta – zudis pamats zem kājām, ierastā rutīna ir sabrukusi, ir daudz jaunu pienākumu, vecāki ir arī skolotāji vienam, varbūt pat trijiem bērniem, un uzmanību sadalīt ir ļoti grūti, sarežģīti, pat neiespējami.\n\n  \n\nTad nu es arī saku – turpināsim būt labi vecāki. Būsim godīgi, taisnīgi pret saviem bērniem. Būsim atbalstoši savu spēju robežās, izturēsimies, kā pret līdzīgu cilvēku. Protams, es nedomāju, ka, piemēram, no divgadnieka ir adekvāti prasīt izturēties ar piesardzību pret uguni. Ar līdzvērtību es domāju emociju pasauli. Ar cieņu, atklātību un iejūtību, jo arī bērni piedzīvo dažādas emocijas. Tāpēc bērniem nav jāstāsta par mistiskiem vīrusiem, kas lidinās šobrīd teju visur un dzīvo uz planētas “X”. Nu, pastāstiet, kas ir vīruss! Dodiet bērniem drošības sajūtu. Ļoti labi bērnos nostrādā vecāku atbildības uzņemšanās, pasakot: “Lai kas arī nenotiktu, mēs esam tavi vecāki, mēs ar to tiksim galā.” Un bērns tiešām sajūtas droši.\n\n  \n\n**Bet ja es nezinu, vai tiksim galā? Ja nu esmu diezgan droša, ka netiksim?**\n\nTe, protams, ir vērtīgi paskatīties, ar ko tieši ir grūti tikt galā. Bet lai kā arī nebūtu, atbildību ģimenē uzņemas pieaugušie. \n\n> Kāpēc mēs nevaram būt godīgi ar saviem bērniem? Tā arī sakām – iespējams, ka būs kādas pārmaiņas, varbūt mums ar tēti tas būs sarežģīti, bet noteikti nesakiet, ka netiksiet galā ar notiekošo. Mamma un tētis uzņemas vadību, un bērnam nav jāuztraucas, kā un vai vecāki tiks galā ar sevi. \n\nTā ir vecāku atbildība un pienākums. Likt bērniem pažēlot mammu un tēti, jo ir grūti, tas bērnos rada milzīgu trauksmi – \"Kas notiek!?\" Piecus sešus gadus veci bērni domā eksistenciāli. Jau ar šo vecumu bērni var patiešām padomāt – \"A` ja nu vecāki netiks galā vispār?\" Tāpat šis laiks ir ļoti labs, lai mēs mācītos lūgt palīdzību. Tieši tā mēs saviem bērniem mācām - ja ir grūtības, ar kurām vairs netiec galā, ir dabiski un pašsaprotami lūgt atbalstu. Gan bērniem no vecākiem, gan citam no cita kopumā.\n\n  \n\n**Kas vēl bērnos vairo drošības sajūtu?**\n\nŠajā situācijā noteikti mājas noteikumi, paredzamība attiecības, dienas ritms. Svarīgi, ka par jauno kārtību ar bērniem runājam, pirms tos ieviešam - dodam laiku sagatavoties un pielāgoties. Paskaidrojam, ko un kāpēc ir būtiski šobrīd ievērot, pastāstām, kā mēs ģimenē funkcionēsim, kādi tagad būs mūsu katra pienākumi un atbildības. \n\n> Vienošanās, kur esam guvuši bērnu atbalstu un sapratni, rada drošības sajūtu. Un situācijas nelaišana pašplūsmā, tādā dzīvošanā “kur vējš pūtīs, tur lidosim”, dod drošības sajūtu arī vecākiem. Ja teju viss apkārt notiek “ārpus kontroles”, tad tomēr ir lietas, ko varam vadīt. Un tā ir vistiešākajā mērā atbildības uzņemšanās par savu dzīvi un sajūtām.\n\n**Runājot par kontroli, šķiet, ka mūsos ir tik dabiska vēlme vadīt arī savu slikto sajūtu par notiekošo.**\n\nJā, un tomēr nepārcenšamies! Ir taču dabiski justies kādreiz arī slikti. Tagad informācijas pārsātinātība un dažādās pieredzes var burtiski nogāzt no kājām. Kādam dzīve ieguvusi sen vēlamos apgriezienus, viss notiek, bet citiem tieši pretēji – viss ir apstājies. Mēs klausāmies šos stāstus un jūtamies slikti, jo salīdzināmies. Un jūtamies slikti arī par to, ka jūtamies slikti. Bet varbūt tie, kam “viss notiek”, patiesībā tikai saka, ka tā ir. Varbūt patiesībā šī ārējā emocija ir butaforija! Tāpēc esi saudzīgs pret sevi! Jā, būsim modri, lai mūs nepārņem apātija, bet ļausim taču sev beidzot būt. Mācāmies pažēlot sevi, ja neesam to pratuši agrāk. Jo mēs varam justies arī slikti. Un mēs varam ar visu netikt galā. Protams, ka rīcībai būs jāseko, bet mākslīgi no sevis atstumt nepatīkmās emocijas, nozīmē sev pateikt “nejūti”!\n\n  \n\n**Saki, vai šajos apstākļos Tu joprojām strādā arī skolā? Kā tas notiek?**\n\nTurpinu attālināti sazināties ar vecākiem, bērniem un skolotājiem caur “Skype”. Šī iespēja konkrētas skolas vecākiem un bērniem ir bezmaksas, līdz ar to psihologs ir pieejams sarunai. Tāpat veidoju dažādus materiālus, lai atbalstītu visus iesiastītos šajā attālinātās mācīšanās procesā. Komunikācija jau nepārtrūkst! Tāpat situācijās, kad skolotājiem ir informācija par iespējamu vardarbību ģimenē šajos apstākļos, es tieku informēta un tālāk iesaistos, sniedzot nepieciešamo atbalstu ģimenei.\n\n  \n\n**Kā vecāki to uztver?**\n\nTāds nu ir mans darbs. Svarīgākais ir būt atklātiem sarunā ar mammu un tēti, neteikt aplinkus: “Vai jums varbūt ir nepieciešama palīdzība?” \n\n> Esmu tieša, sakot: “Man ir informācija, ka jūsu ģimenē, iespējams, notiek vardarbība.” Esmu atklāta, jo man rūp – gan bērns, kurš cieš, gan vecāks, kurš grūtībās ir izmisis un jūtas bezpalīdzīgs.\n\nUn tad, protams, seko ģimenei nepieciešamais atbalsts.\n\n  \n\nAicinu ikvienu būt vērīgam, līdzjūtīgam un nestāvēt malā, ja šādas situācijas notiek. Ja mēs kaut ko jūtam, redzam, pamanām, nebūsim vienaldzīgi! Varam zvanīt uz krīzes centru “Skalbes”, “Dardedze”, [_Bērnu tiesību aizsardzības inspekciju_](http://www.bti.gov.lv/) un informēt speciālistus, un lūgt padomu paši sev, ja nonākam līdzīgās situācijās. Es aicinu arī skolotājus – ja ir zināms, ka bērnam bieži nav mājasdarbu, ka bērnam nav atbalsta no vecākiem – un to skolotāji var ļoti labi just! – ziņojiet savas skolas psihologam vai sociālajam darbiniekam, lai pēc iespējas ātrāk sniegtu palīdzību ģimenei, kura nonākusi grūtībās.\n\n  \n\nUn, protams, neder nosodījums un vērtējums, jo ir tik daudz nezināmo, kāpēc ģimenes nonāk smagu izvēļu priekšā. \n\n> Jā, vardarbība nav pieļaujama, un vecākam šādas frāzes dzirdēt var būt neizturami smagi, tā ir pamatīga iekšējās krīzes sajūta, lūzuma punkts. Tāpēc ir tik svarīgi dot instrumentus, kā no tās situācijas tikt ārā. \n\nĢimenēs, kurās notiek vardarbība, varbūt trūkst sociāli emocionālo prasmju, lai reaģētu un rīkotos citādi. Vardarbības tēma ir ļoti sarežģīta, te nevar vispārināt, katra situācija ir skatāma individuāli.\n\n  \n\n**Kādā no mūsu sarunām esi teikusi, ka arī pusaudžiem šobrīd ir ļoti sarežģīts laiks.**\n\nAk, jā, pusaudzīši.. _(Smejas.)_ Šodien par pusaudžiem runājam, sākot jau no bērnu desmit vienpadsmit gadu vecuma. Pusaudžiem šobrīd tiešām ir grūts posms, jo socializēšanās, pieņemšana, iekļaušanās vienaudžu vidū ir šim attīstības posmam ļoti aktuāli. Vairs ne bērni un vēl ne pieaugušie – jaunieši meklē savu “es”, “kas es esmu?”. Ir cilvēki, kas līdz 40 gadiem neprot atrast atbildi uz šo jautājumu, bet tas jau ir cits temats. Pandēmija pusaudžiem apgrūtina iespēju celt pašvērtējumu un meklēt sevi, esot kopā ar saviem draugiem fiziski. Lai gan viņi zina brīnišķīgus veidus, kā tikties attālināti. Es vairāk domāju pusaudžus, kas jūtas vientuļi.\n\n  \n\n**Vai ir kāda formula, kas labi strādā šobrīd, esot līdzās pusaudžiem?**\n\nNepateikšu neko jaunu – vecākiem ir labi būt arī draugiem saviem bērniem.\n\n> Lai arī cik autonoms pusaudzis vēlētos būt, viņā ir milzīga vēlme pēc pieņemšanas un atbalsta arī no saviem vecākiem. Jo vairāk pusaudzis saņems vecāku atbalstu un sapratni, jo augstāks būs viņa pašvērtējums.\n\nPraktiski tas varētu izskatīties kā interese par to, kas aktuāls viņa pasaulē. Būtu labi ar savu pusaudzi padarīt kopā kaut ko, kas viņam patīk, kas viņu interesē – varbūt palūgt, lai izstāsta, kā īsti tā datorspēle jāspēlē, kas tajos saitos un grupās ir interesants. Būt blakus un interesēties par to, kas viņa dzīvē aktuāls. Saskatiet sava bērna stiprās puses un to, kas bērnam izdodas! \n\n  \n\n**Praktiski un realizējami instrumenti – tas, manuprāt, šobrīd ir aktuāli visiem. Ko Tu iesaki vecākiem?**\n\nKādā ģimenē “strādās” klusuma stundas ieviešana – kad noteiktā laikā katru dienu mājās tiek izlsēgts viss, kas izdod skaņu, un tiek runāts klusām, tiek lasītas grāmatas, zīmēts, darītas lietas pastāvīgi.. Kādam vērtīgs instruments būs pastaigas, aktivitātes svaigā gaisā. Lai nu kā, ir svarīgi krāt patīkamās pieredzes. Arī samīļošanās ir patīkama pieredze! Neskaitāmi psiholoģijas pētījumi pierāda, ka daudz vieglāk pārdzīvot grūtus savas dzīves brīžus palīdz patīkamas atmiņas. Te, protams, jāmācās kļūt apzinātākiem - mums katram ir iespēja piedzīvot kaut ko skaistu, tā ir izvēle! Ja es sev ticu, cienu un novērtēju, tad mūs var stiprināt arī apziņa – esmu piedzīvojis vēl ko trakāku, tikšu galā arī ar šīm grūtībām. \n\n> Vēl kāda būtiska lieta – laikā, kad teju viss ir svārstīgs un neprognozējams, ir labi padomāt par to, kas manā dzīvē ir nemainīgs. Kādas vērtības manā dzīvē ir nemainīgas. \n\nUn, protams, emociju atspoguļošana. “Es redzu, ka tu esi dusmīgs, es redzu, ka tu jūties vīlies..”\n\n  \n\n**Par pēdējo ieteikumu man sanāca smiekli, atvaino. Manuprāt, šīs frāzes stādā izcili kā uz trīs, tā 30 gadīgu cilvēku.**\n\nTieši tā! _(Smejamies.)_\n\n  \n\n**Saki, vai Tu šobrīd jūties priviliģēta, jo zini gana daudz teoriju par psihi un to, kā teorētiski panākt līdzsvaru savā prātā. Zini, kā rīkoties, jo ikdienā to iesaki citiem..**\n\nJā un nē. Kā zobārstam – zinu, ka zobs ir caurs, bet pats to nevaru salabot. Mēs esam tikai cilvēki, un mums ir savi pārraugi, kas palīdz palikt profesionāliem - būt objektīviem un empātiskiem bez vērtējuma. Un lai kādas zināšanas mūsos katrā būtu, tās der vien tad, ja realizējam rīcībā. Tā arī es – mācos.\n\n  \n\n**Pandēmija kā iespēja. Tu arī tā domā?**\n\nŠis laiks katrā no mums var ko izgaismot. Es tiešām ticu, ka tieši tagad mēs katrs varam trāpīt savas dzīves mērķī, jo nu esam spiesti vai mums vienkārši ir apstākļi, lai atraisītu sevi un ieskatītos sevī. Mums ir dots laiks! Iedomājies, tas, pēc kā vienmēr esam ilgojušies! Bet laiks ne tam, lai turpinātu pa vecam, bet laiks, lai ieraudzītu savu dzīvi savām acīm un izvērtētu, vai tas, kā dzīvoju līdz šim, ir tas, kā es vēlos dzīvot arī turpmāk. Mums ir iespēja neskriet un būt vairāk ar sevi. Norimt. Un krīzes ir pamats iespējām attīstīties un pilnveidoties. Pavasaris mums lieliski rāda, kas notiek pēc ziemas, tumsas un aukstuma.\n\n  \n\n***\n\n_Šis materiāls ir oriģinālsaturs, tā pārpublicēšana bez atsaucēm nav atļauta._\n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Bērnudārznieks](https://www.izaugtmilestiba.lv/blog/categories/bērnudārznieks)",
    "category": "2-3-gadi",
    "categoryName": "2.-3. gadi",
    "readTime": "8 min",
    "author": "Laura Bērziņa",
    "date": "2020-04-21",
    "published": true
  },
  {
    "title": "sarunasgaidibulaika",
    "excerpt": "Source: https://www.izaugtmilestiba.lv/post/sarunasgaidibulaika",
    "content": "# sarunasgaidibulaika\n\n---\n\n# Sarunas ar bēbīti gaidību laikā\n\n  * Izaugt Mīlestībā\n  * Oct 29, 2023\n  * 6 min read\n\n**Lai arī grūtniecības laikā runājam par mazuļa un mammas fizisko veselību, svarīgi neaizmirst arī par bērniņa un jauno vecāku emocionālo un psiholoģisko labsajūtu jeb saikni starp mammu un bērnu, kas sāk veidoties ar mazuļa ieņemšanas brīdi.**\n\n  \n\n**Izšķirošais sākums**\n\n  \n\nJoprojām ir strīdi par to, kad tad īsti cilvēks sākas – kad piedzimst, kad tiek ieņemts vai varbūt vēl agrāk? Prenatālās jeb pirmsdzemdību psiholoģijas aizsākumi meklējami 19. gadsimta 20. gados un tā pēta, kā grūtniecības laikā veidojušās mammas un bērna attiecības vēlāk atspoguļojas bērna pasaules un sabiedrības uztverē. Mūsu vecmāmiņas uzticējās savai intuīcijai un izjūtām, bet mūsdienu sievietes bieži vēlas uz zinātniskiem pētījumiem balstītus pierādījumus. Grūtniecības laiks nav izņēmums, tāpēc daudzas no mums joprojām šaubās, vai tiešām nepieciešams veidot attiecības ar vēl nedzimušu mazuli. Vai tiešām viņš vēderā piedzīvo un pārdzīvo visu to pašu ko mamma? Vai tiešām ir spējīgs klausīties un piedzimstot pazīt vecāku dziedāto šūpuļdziesmu?\n\n  \n\n**Jārunā par emocijām**\n\n> Pirmo attiecību veidošana sākas brīdī, kad apzināmies – zem sirds nēsājam trauslu dzīvībiņu. Kopš tā brīža mazais cilvēciņš piedalās it visā, kas notiek ar mammu. \n\nJaunumi par grūtniecības iestāšanos ne vienmēr rada patīkamas emocijas. Dzīves situācijas un apstākļi mēdz būt dažādi, tāpēc ziņa par gaidāmo mazuli mēdz pamatīgi sašūpot dzīves laivu, kas līdz tam peldējusi pa rāmiem ūdeņiem. Emocijas ar hormonu palīdzību pa asinsriti nokļūst līdz mazulim, un viņš tās izjūt līdzīgi kā mamma. Ja gadījies, ka grūtniecība ir neplānota un jaunumi ir šokējoši, ir svarīgi, lai mazulis netiktu ignorēts, bet mamma izrunātu savu pārdzīvojumu. Jo bērns piedzīvo un pārdzīvo visu to pašu, ko mamma. “Mēs piedzīvojam dažādas dzīves situācijas un emocijas. Vienmēr nav tikai prieks, laime, mīlestība un harmonija. Arī skumjas, bēdas un stress ir daļa no sadzīves, par ko ir jārunā ar savu mazuli. Jāstāsta, kas ar mammu notiek. Es iesaku runāt kā ar trīsgadīgu bērnu, pavisam vienkāršā valodā,” stāsta Līga Giniborga.\n\n  \n\nIr cilvēki, kuriem saglabājušās atmiņas no pirmspiedzimšanas laika. Un to, ka bērns atceras grūtniecības laikā piedzīvotās izjūtas, pierāda dažādi pētījumi. Ja mammai bijis liels stress un pārdzīvojumi, viņš to sajūtu līmenī atceras. Nezina precīzi, ko nozīmē šīs sajūtas un kāpēc tādas bijušas, taču pieaugot jau kā liels cilvēks ir spējīgs tās atstāstīt un sasaistīt ar laiku mammas vēderā. Daži to atceras hipnozes ietekmē. Piemēram, ja mamma piedzīvojusi karu, bērns atceras šausmas, taču ne konkrēto notikumu, kas to izraisījis. \n\n  \n\n**Kā uzsākt sarunu?**\n\n  \n\nDodoties vizītē pie vecmātes vai sava dzemdību speciālista, pirmos sirdspukstus jau var sadzirdēt visai ātri – pēc 12. nedēļas. Ja šādas pārbaudes laikā vecmāte sarunājas ar mazuli vai uzliek rokas uz vēdera, tas var iedrošināt jauno māmiņu arī pašai sākt veidot attiecības. Ir vieglāk, ja redzi, ka kāds cits to dara. Ja sievietei ir kauns no sava partnera, labāk uz ikmēneša vizītēm doties kopā un kopā arī piedzīvot attiecību veidošanos ar mazuli. Ir pavisam kas cits dzirdēt, ka attiecības veido arī mediķis, un bieži vien tas iedrošina.\n\n> Ja mamma ar mazuli jau grūtniecības laikā izveidojusi saikni, ir lielāka varbūtība, ka arī dzemdībās sadarbība būs labāka un viss noritēs veiksmīgāk. \n\nTie, protams, ir empīriski novērojumi, un mēs nekad nezināsim, kā būtu, ja būtu. Taču vecmātes un dūlas ir liecinieki tam, ka mammas, kuras izveidojušas attiecības ar mazuli jau grūtniecības laikā, dzemdē labāk, vieglāk un ar mazāk sarežģījumiem. Taču, ja kontakts ar mazuli nav atrasts, veiksmīgākai dzemdību norisei var līdzēt uzticama vecmāte, kura labi iepazīta un ir kā zinoša atbalsta persona. \n\n  \n\n**Galvenie traucēkļi**\n\n  \n\nMēdz gadīties, ka, pat zinot par grūtniecību, attiecību veidošana ar gaidāmo bērniņu tiek atlikta no dienas uz dienu. Nereti tas notiek, ja agrāk piedzīvots zaudējums. Jo lielāka zaudējumu pieredze, jo grūtāk piesaistīties, noskaņoties un dibināt attiecības, jo šķiet – kamēr nav piedzimis, tikmēr nav. Vai arī – kamēr nav sasniedzis gada vecumu, tikmēr nav. Tas atkarīgs no tā, kādā vecumā zaudēts iepriekšējais bērniņš. Un tas patiesībā ir ļoti traģiski, jo saikne ar kādu no aprūpētājiem – tēti vai mammu – sniedz mazulim drošības izjūtu un ietekmē arī fizisko attīstību. Arvien vairāk ir pētījumu, kas pierāda, ka veselība un attīstība ir atkarīga ne tikai no ģenētikas, bet arī emocionālās labsajūtas un psiholoģiskās sasaites ar vecākiem. “Tas, ka bērns ir vēderā, nenozīmē, ka viņš ir tuvs ar vecākiem. Var gadīties, ka mamma un mazulis katrs dzīvo pilnīgi citā pasaulē,” teic vecmāte Līga. Otrs faktors, kas var traucēt dibināt attiecības ar gaidāmo mazuli, var būt meklējams grūtnieces pagātnē. Ja viņa pati nav bijis gaidīts bērns un attiecības ar mammu un tēti nav veidojušās labas, ir lielāka varbūtība, ka arī pašai būs grūti veidot kontaktu ar savu gaidāmo bērniņu. \n\n> Ja sieviete nav saņēmusi mīlestību, viņai ir ļoti grūti to dot tālāk citiem. \n\n  \n\n**Skumji notikumi**\n\n  \n\nGrūtniecības laiks ne vienmēr norit gludi un bez pārdzīvojumiem. Dzīvē mēdz būt visdažādākās situācijas. Kāds mirst, kāds šķiras, kāds piedzīvo depresiju vai kādu citu situāciju, kas emocionāli satricina. Taču svarīgākais – kā mēs ar to visu tiekam galā. Tāpēc ir svarīgi neizlikties, ka nekas nav noticis. Ir jārunā un jāapzinās, lai tiktu tam pāri. \n\n> Nevajag baidīties no skumjām, lai nenodarītu pāri mazulim. “Tas ir stereotips, ka, esot stāvoklī, jādomā labas domas. Dzīvē ir visas varavīksnes krāsas – tur ir gan pelēkās, gan melnās līnijas. Svarīgākais ir runāt ar mazuli par to. Varam pastāstīt, kas ir noticis un arī to, ka mamma turpina tevi gaidīt, mīlēt, sargāt un rūpēties par tevi.”\n\nPar savām emocijām ir vērts pastāstīt vecmātei, jo visas emocijas noteikti piedzīvos savu uznācienu arī dzemdībās, taču vari runāt arī ar terapeitu. “Par savām sērām ir jārunā, un galvenais ir nepalikt ar tām vienai. Svarīgi pārdzīvojumus neapspiest, jo pēc laika tie lauzīsies ārā ar divkāršu spēku un visnepiemērotākajā brīdī. Iekapsulēt emocijas ir bīstami, labāk ļauties, kad tas notiek dabiski,” skaidro vecmāte Līga.\n\n  \n\n**Gatavošanās dzemdībām**\n\n  \n\nGaidāmā mazuļa piedzimšanai sievietes mēdz pārgatavoties intelektuālā līmenī. Izlasīta visa jaunākā literatūra, sapirktas pašas labākās drēbītes, apmeklēti visi izglītojošie kursi – izdarīts viss, lai būtu pamatīga zināšanu bāze. Taču nereti jaunās māmiņas aizmirst ko daudz svarīgāku, proti, ka jāsagatavojas arī emocionāli un ķermeniski. Ir svarīgi domāt par pilnvērtīgu uzturu, nodarboties ar fiziskajām aktivitātēm, daudz staigāt, izbaudīt patīkamus emocionālus un fiziskus brīžus kopā ar savu partneri. Labvēlīgi ietekmē arī specializētās grūtnieču masāžas, pašmasāža, savas seksualitātes apzināšanās, emociju un domu sakārtošana. Protams, tas nav vienkārši. Viens ir zināt, bet otrs – izdarīt. “Mums, sievietēm, jāspēj sevi pieņemt arī grūtnieces un zīdītājas lomā. Mūsdienu ķermeņa kults dažkārt traucē noticēt un justies skaisti, esot gaidībās. Un tas var traucēt sagatavoties dzemdībām, kā arī sagādāt lielu vilšanos. Lai dzemdības noritētu veiksmīgāk, es ar grūtniecēm daudz runāju. Jautāju, kādas ir attiecības ar mammu, ar ģimenes locekļiem, kā jutušās bērnībā, kā jūtas tagad kā sievietes. Runājam par seksualitāti un to, vai spēj piedzīvot baudu, orgasmu. Ja sieviete nekad nav piedzīvojusi orgasmu, baudu, atdošanos, ir jautājums, vai viņa spēs ļauties dzemdību procesam. Jo tas ir stāsts par seksualitāti. Ja sieviete ir saspringusi, ar dzemdēšanu var būt grūtāk. Šādas zināšanas ļauj sagatavoties. Dažkārt var palīdzēt īpaša vingrošana, deju terapija, sarunas ar dzimtas sievietēm, kuras viegli dzemdējušas. Vērtīgas ir arī sarunas un tikšanās ar mammām, kuras ir labas zīdītājas. Kā viņas tiek galā? Kāda ir panākumu atslēga?” Vecmāte teic, ka lielākā daļa mūsdienu jauno māmiņu nemaz nav redzējušas, kā sievietes zīda savus mazuļus. Taču būtu vērtīgi, ja šādu pieredzi varētu sniegt, piemēram, draudzene. Kādreiz, dzīvojot lielā saimē, tas viss bija acu priekšā jau kopš bērnu dienām. Un nebija vietas kaunam par ķermeni. Mūsdienās dzīvesveids ir stipri norobežotāks, tāpēc likumsakarīgi, ka jaunā māmiņa sastopas ar dažādām grūtībām. Teorētiskas zināšanas nevar aizstāt praksi. \n\n  \n\n**Emociju kulminācija dzemdībās**\n\n  \n\n> Mūsu ķermenis ir gudrs. Ne visu, ko piedzīvojis, tas ļauj mums atcerēties. Taču ir reizes, kad notiek emociju un atmiņu eksplozija. Tā tas notiek, piemēram, dzemdībās. Viss, ko lieliski spējam maskēt ikdienā, dzemdībās izpaužas. \n\nTāpēc sievietei ir ļoti svarīgi apzināties savas slēptās emocijas, traumas vai bailes un ar vecmāti vai dūlu pirms dzemdībām to visu pārrunāt. “Dzemdībās bieži vien ieraugām īsto cilvēku ar visām viņa emocijām un bailēm. Fiziskos procesus vistiešākajā veidā ietekmē psiholoģiskie, tāpēc jābūt gatavai uz visu. Vecmātes vēlas, lai sievietes jūt savu ķermeni, ir kontaktā ar sevi un bērniņu, spēj izteikt vārdos savas izjūtas un emocijas. Vecmātes nav terapeits, bet ir svarīgi zināt, ar ko rēķināties, lai varam izvērtēt gan fiziskos, gan psiholoģiskos riskus. Iespējams, viss noritēs gludi, bet labāk laikus sagatavoties potenciālajām problēmām.”\n\n  \n\n**Kā sarunāties?**\n\n  * Uzliec rokas uz vēdera. Sajūti savu elpu, savu ķermeni no matu galiņiem līdz papēžiem. Tad mēģini sajust mazuli. Ja kautrējies sarunāties skaļi, dari to klusām pie sevis.\n\n  * Ieejot veikalā un aplūkojot mazuļu drēbītes, pajautā savam mazulim, ko viņš par tām domā un kuras viņam labāk patīk. Ja ir situācijas, kad šķiet, ka skaļa runāšana būtu mulsinoša, dari to pie sevis. \n\n  * Lasi mazajam pasakas un dziedi dziesmas, un piedzimstot viņš tās jau pazīs. Katru vakaru nedēļu pēc nedēļas vienu un to pašu – tāpat kā trīsgadniekam.\n\n**Vecmātes Līgas Giniborgas padoms**\n\n  \n\n“Lai satuvinātos un veidotu jebkāda veida attiecības, ir jāapstājas, jāpaelpo, jāsajūt, vai esam uz viena viļņa. Jāvelta vismaz 5–10 minūtes nedalītas uzmanības katru dienu. Tā tu labāk sajutīsi savu ķermeni, savu elpu. Kad būsi “aizelpojusies” līdz mazulim, varēsi uzsākt sarunu. Un sagaidi atbildi! Ja pajautā: “Kā tev klājas?”, tad elpo un sagaidi atbildi. Lai ar bērnu satiktos dzemdībās, ir jāapstājas. Attiecībās nekas nenotiek ātri. Viss notiek pamazām, lēnām. Tieši pretēji tam, kā esam pieraduši dzīvot ikdienā. Kad notiek kaut kas jauns, tas ir tik vērtīgs, ka jāapstājas, jāpiedzīvo. Un pa to laiku notiek iekšējie procesi. Tas ir kaut kas bezgala vērtīgs, ko skrējienā nav iespējams piedzīvot.”\n\n  \n\n**Mierīgiem vecākiem mierīgi bērni. Vai stereotips?**\n\n  \n\nSvarīgāka par ārējo aktivitāti vai straujo dzīvesveidu ir mammas iekšējā harmonija un līdzsvars grūtniecības laikā. Mamma var būt darbīga, ierauta notikumu virpulī, bet labi un dabiski ar to visu tiek galā, savukārt cita, kas ārēji šķiet mierīga, patiesībā var būt ļoti satraukta par gaidāmo. Tāpēc ne viss, kas ārēji izskatās mierīgs, arī iekšēji tāds ir. Un ne visām ārēji mierīgām mammām piedzimst mierīgi bēbīši. Un otrādi.\n\n  \n\n***\n\nKonsultē: **Līga Giniborga** , ģimenes veselības centra _Stārķa Ligzda_ dūla, mājdzemdību vecmāte \n\n  \n\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Iedvesma un idejas](https://www.izaugtmilestiba.lv/blog/categories/iedvesma)",
    "category": "gaidibas",
    "categoryName": "Gaidības",
    "readTime": "6 min",
    "author": "Laura Bērziņa",
    "date": "2023-10-29",
    "published": true
  },
  {
    "title": "saruna_kristine_omshanti",
    "excerpt": "Source: https://www.izaugtmilestiba.lv/post/saruna_kristine_omshanti",
    "content": "# saruna_kristine_omshanti\n\n---\n\n# Sekot vajag tikai tam, kas ir tavā sirsniņā\n\n  * Izaugt Mīlestībā\n  * Jul 10, 2019\n  * 12 min read\n\nUpdated: Sep 18, 2021\n\n**Ar**[**KRISTĪNI OM-SHANTI**](https://www.facebook.com/kristine.omshanti)**tikāmies tieši laikā. Ziniet to sajūtu, kad kāds cilvēks kaut uz brīdi ienācis jūsu dzīvē precīzi un dikti gaidīti? Varētu teikt – tā zīmīgi. Un tieši tā es redzu mūsu sarunu. Viņa ir miers. Viņa ir skaista. Viņa ir sievišķīga. Un viņa ir brīnišķīga mamma!**\n\n  \n\n  \n\n**Tavs “uzvārds” Tev noteikti jau licis piestrādāt pie stāsta, kā pie tāda tiki.**\n\nOmShanti - tā ir mantra. Tā atnāca pie manis viegli, tik saprotami un nu ir saaugusi ar manām sajūtām. Es neesmu Indijā saņēmusi svētību no Skolotāja vai saņēmusi dāvanā jaunu vārdu. Nekāda stāsta patiesībā nav. Es sajutu, uzrakstīju un tā tas ir palicis. Un es patiešām ļoti izbaudu OmShanti skanējumu. Viss ir pavisam vienkārši. Man ļoti nepatīk, patiešām nepatīk radīt aprakstu par sevi.\n\n  \n\n**Bet tie, kas Tevi it nemaz nepazīst?**\n\nNu, es nezinu. Skaistākais, kā esmu nosaukta, ir mandalu māksliniece. \n\n  \n\n**Tu esi arī mamma.**\n\nJā, meitai septembrī būs 17 gadi.\n\n  \n\n**Vai atceries to laiku, kad biji jaunā māmiņa?**\n\nJā, ļoti labi. Mana grūtniecība bija tik viegla, priekpilna, un bērniņš bija tik ilgi gaidīts! Draugi no Krievijas vēl pēdējā manas grūtniecības mēnesī, kad kārtoju automašīnas tiesības, teica, ka nemaz neizskatās, ka esmu stāvoklī. Ja vien nebūtu lielā vēdera. Un arī meitiņa piedzima enerģiska, veselīga, dzīvespriecīga. Man šķiet, ka gaidītiem mazuļiem līdzi nāk pilnīgi cita enerģija.\n\n  \n\n**Tu gribēji būt mamma?**\n\nĻoti un jau gana agri. Bija pilna sirds. Šķita, ka man ir tik daudz, ko dot, lai veidotu ģimeni un kļūtu par mammu. Un 24 gadu vecumā satiku meitas tēvu, kurš salīdzinoši ātri teica: \"Es gribu bērnu no tevis.\" Man tas bija medus dvēselei. Likās Dievs manām ilgām saka “jā”.. Pusgadu gan mēs gaidījām, līdz es izlēmu atslābt. Iedevu sev laiku. Izdūru nabā pīrsingu un jau pēc nedēļas tests uzrādīja pozitīvu rezultātu. Es gribēju, lai Dievs atved dvēseli pie manis tad, kad to grib viņš. Jā, es ļoti gribēju būt mamma. Ļoti.\n\n  \n\n**Kāda bija Tava pasaule tolaik?**\n\nPabeidzot 9. klasi, sākās mans pastāvīgais ceļš. Trausla, klusa, introverta, nobijusies meitene satikās ar sevi lielajā pasaulē. Smejos, - laikam Dievs neizturēja manus iekšējos jautājumus un atsūtīja man caur kādu cilvēku pirmo ezotērikas grāmatu. Lasīju un neko nesapratu.. aura, čakras, egregori, enerģija, domu spēks.. un te sākās mans ceļš arī šajā pasaulē. Sāku sevi vērot, izzināt. Šī grāmata kļuva par zināšanu krātuvi.\n\n  \n\nKad pasaulē bija jānāk meitiņai, sapratu, ka mana griba pret Dieva gribu ir maziņa. Ka ir jābūt pietātei un jūtībai uz pasauli. Attiecības ar bērna tēti neveidojās tik harmoniski, kā man to gribējās, un es arī nebiju nobriedusi kā sieva, sieviete. Tomēr es mācēju nodalīt attiecības ar meitas tēvu un savu mīlestību uz gaidāmo mazuli.\n\n  \n\nTagad saprotu, ka par mani vīrs rūpējas, taču ne manā mīlestības valodā. Par to, ko katram nozīmēja rūpes un mīlestības rīcība, mēs nebijām vienojušies. Arī nezinājām.\n\n  \n\n**Jau tad Tu spēji to saprast un pieņemt?**\n\nEs nekad dzīvē neesmu ieņēmusi tādu cietējas lomu. Esmu vienmēr gājusi un darījusi lietas. Man kā sievietei varbūt gribējās rūpīgāku attieksmi, bet kā grūtniecei man nešķita, ka kaut kas nav pareizi – man vienkārši nebija citas pieredzes. \n\n> Es nelasīju grāmatas, lai salīdzinātu savu dzīvi ar teorijām un teiktu – re, man tā nav, man ir slikti.\n\n**Kā mainījās Tava pasaule, kad meitiņa piedzima?**\n\nEsmu sajūtu cilvēks, ļoti spilgti atceros dienu, kad viņa dzima. Man šķita, ka tagad tā iekrātā vai no jauna dzimusī mīlestības šķautne varēs beidzot izpausties. Ilgi brīnījos, cik daudz mīlestības var būt cilvēkā.\n\n> Joprojām domāju, ka bērns sievietei ir iespēja izpildīt to, kāpēc mēs vispār esam nākušas uz šo pasauli. \n\nEs kā sieviete piedzimu tad, kad man piedzima meita. Tas, protams, nav viennozīmīgi, jo es zinu daudz sievišķīgas sievietes, kurām bērnu nav. Manā gadījumā meita pamodināja tādu tīru beznosacījuma mīlestību, kāda citos apstākļos manī neuzplauka. Bērns manī pavēra lielāku mērķtiecību un drosmi, tādu vīrišķīgu spēku. Un, ja sievietei ir kaut kur “atļauts” izteikt savu vīrišķo enerģiju, tad tas ir bizness un bērns.\n\n  \n\n**Kādā ziņā atļauts?**\n\nJa mēs savu vīrišķību izpaudīsim mājās, ģimenē, mēs grausim savu vīrieti. Vīrišķā enerģija atbild par lēmumu pieņemšanu, un tas, kurš pieņem lēmumu, tas uzņemas atbildību. Un par cik vesels, normāls vīrietis grib uzņemties atbildību, tad aktīva sieviete panāks, ka vīrietis kļūs mazāk aktīvs. Un te nav jautājums par to, vai tas ir labi vai slikti, bet vai es to gribu. Mēs visbiežāk gribam stipru plecu sev blakus, tāpēc mājās savu vīrišķo enerģiju labāk izslēgt. Bet attiecībās ar bērniem un radošajiem procesiem tā der un ir pat vajadzīga.\n\n  \n\n**Kā Tu savienoji darbu un bērna audzināšanu?**\n\nZini, es nesavienoju. Ja agrāk bērns bija pakārtots garajām darba stundām, tad vienu dienu sapratu, ka vēlos savu darbu pakārtot bērna vajadzībām. Atceros, kā cēlos agri no rītiem, lai rastu laiku meditācijai, jogai, tad aizmigušu bērnu apģērbu, ieliku auto, pie bērnudārza pamodināju, ienesu, atstāju.. Sirds lūza, braucot uz darbu, un nevarēju sagaidīt mirkli, kad būšu dārziņā un redzēšu savu mazo meitiņu. Fonā darbam - vainas sajūta. Pārbraucot mājas, biju tik izsmelta, ka nespēju parunāt. Par kādu enerģijas došanu bērnam, vīram varēja tolaik runāt?\n\nUn notika lūzums. Es skaidri sapratu, ka, esot šajā sistēmā, manu bērnu izaudzinās sveši cilvēki, un es pat nepamanīšu mirkli, kad bērns būs pieaudzis un.. dosies savā dzīvē. \n\n> Skaidri sajutu, ka gribu būt mamma, ka man patīk būt mammai, ka gribu citādāk. Kā? Man nebija ne jausmas, bet gribēju dzīvot, mīlot savu bērnu ar reālu rīcību, un esot blakus.\n\nUzrakstīju atlūgumu. Aizgāju no darba. Valstī bija krīze un visi man teica, cik tieši neprātīgi to darīt ir laikā, kad cilvēki baidās no atlaišanas. Bet es sapratu, ka manī pašā ir vēl lielāka krīze, kā valstī.. Nodevos garīgām praksēm, padziļināti apguvu visu, kas nāca viegli manā ceļā, bet visvairāk lūdzu Dievu, lai parāda man to ceļu, kas nevestu mani prom no sevis un dotu iespēju kļūt finansiāli stabilai, saglabājot laiku meitai.\n\n  \n\n**Cik ilgi tā dzīvoji?**\n\nTas bija vesels gads, kurā izvērtēju ne tikai sevi, bet arī savu laulības dzīvi. Redzēju, ka esmu strupceļā. Ka man patiesībā nav nekā, ko iedot. Ka esmu tukša, bezspēcīga, nav man pietiekošas sievišķās gudrības. Ka esmu nometusies uz ceļiem, ubagojot mīlestību. Un blakus lēmumam aiziet no darba, pieņēmu lēmumu.. aiziet no vīra.\n\n  \n\nTas bija ārkārtīgi sāpīgs lēmums. Emocionālās tuvības nebija, un tas padarīja šķiršanos tikai formālu. Sekoja garas un aizvainojumu, sāpju pilnas sarunas. Bet mana vērša daba ir stipra savā spītīgumā. \n\n> Attiecības un laulība nav paredzētas, lai ciestu. Tajās ir jāienes kas vairāk par vēlmi pēc mīlestības. Ir jāpiepilda sevi, lai būtu ko dot vienam otram.\n\nLai līdz šādam lēmumam nonāktu, tika izsmelti visi kompromisi manā prātā. Un kaut kad tas vadzis vienkārši lūza. Paņemot savu septiņus gadus mazo meitu, devos.. nekurienē.\n\n  \n\n**Kur Tu aizgāji?**\n\nNo liela, skaista dzīvokļa es nonācu komunālajā dzīvoklī, kur sāku lipināt sevi kopā pa gabaliņam. Protams, ka es uztraucos par to, ka esmu bērnam atņēmusi draugus, ģimeni, bet es tik stipri zināju, ka ne bērna, vīra, mantas, statusa, baiļu dēļ ir jādzīvo, bet dēļ tā, lai mēs būtu laimīgi! Mums visiem ir tiesības būt laimīgiem. Un, ja es laulībā nejūtos laimīgi, kaut kas nestrādā pareizi, un, ja nav emocionālās tuvības, lai situāciju labotu, nav sevi jāmoka.\n\n  \n\n  \n\n**Vai Tev nebija šī sajūta, ka par maz ir mēģināts, varbūt tomēr izdosies laulību saglābt?**\n\nJā, es biju nolēmusi glābt...un nesapratu, ka pirms ko glābjam, ir jāsaprot, cik cilvēku ir attiecībās. Divi! \n\n> Ja vienam šķiet, ka attiecības ir nonākušas krīzē, bet otrs par to nenojauš vai atsakās uz attiecībām paskatīties reāli, vai tā viņam vispār nav problēma, cik tā ir utopiska ideja kaut ko glābt!\n\nBet es lasīju, klausījos senās Vēdas, apguvu numeroloģiju, astroloģiju un sevi laboju, laboju.. Taču par pamatu ņemot bailes, ko tolaik neapzinājos. Bailes pazaudēt, bailes neattaisnot pašai uz sevi liktās cerības būt “labai sievai”, bailes neattaisnot vīra gaidas, bailes, bailes, bailes... Un nekas no Senajām Vēdām un prasmi būt pazemīgākai savam vīram nestrādā, ja starp cilvēkiem nav emocionālas tuvības un pašas svarīgākās “līmes” - mīlestības. Tāda nu ir mana pārliecība.\n\n  \n\nPretējā gadījumā, pie esošās vainas sajūtas klāt nāk tas, ko stāsta vēdiskās zināšanas par to, cik atbildīga sieviete ir vīrieša priekšā. \n\n> Mums ir jāiemācās būt atbildīgiem pašiem savas dzīves priekšā, savā priekšā. Nevar gaidīt laimi laulībā, ka otrs to iedos.. nekādi!\n\nMans pirmais vīrs ir lielākais skolotājs, kādu varēju satikt savā dzīvē. Sievietes un katra cilvēka uzdevums uz zemes ir mācīties, izzināt sevi, savu sajūtu pasauli, apzināties savas vēlmes, cienīt savu pasauli. Es sāku studēt psiholoģiju un attiecību iekšējo būtību caur dažādām prizmām. Un mani tas aizrāva, ierāva arvien dziļāk attiecību skaistuma un grūtību izpētē.\n\n  \n\n**Kā Tu liki sevi kopā pēc tam, kad aizgāji?**\n\nEs biju nonākusi tajā brīnumainajā punktā, kurā cilvēks saprot, ka viss tas, pie kā agrāk turējos, pie kā biju pieķērusies un aizslēpusies, ir zudis. Mājas, ģimene, finansiālā labklājība, darbs...Viss tas, aiz kā biju turējusies, negribot uzņemties atbildību par savu dzīvi un pieņemt lēmumus, skaidri jūtot, ka neatrodos vietā, kur mana Dvēsele grib patiesi būt, bija zudis. \n\n> Biju bez darba, bez ienākumiem, bez iespējama atbalsta no ģimenes puses, bez savas gultas, bez bērna gultiņas.. Bet vissvarīgākais, kā man tobrīd nebija, - sievišķās pašapziņas, pašcieņas, iekšēja spēka, ticības sev un mīlestības uz sevi. Man nebija paša galvenā. Man nebija manis. \n\nTas patiesi ir svētīgs mirklis, kurā bija atkailinājusies patiesība par sevi. Tad vairs nav kur sprukt. Mana dvēsele bija beidzot skaļāka par manam bailēm.\n\n  \n\n**Vai vīrs cīnījās par Tevi?**\n\nZini, tā cīņa ir tāda izvērtējama lieta. Citreiz cilvēks vēlas atgriezt otru, jo ir sapratis, ka kaut kā ne tā dzīvojis, un kopā grib izprast, kas ir tas, kas jāsalabo. Ka to grib abi. Bet citreiz cilvēks otru vēlas atpakaļ tāpēc, lai tas būtu savā “vietā”. Sev. Lai tā tukšā vieta neizskatās tik neglīti.\n\n  \n\nJa cilvēks ar sevi sāk strādāt, viņš tīra savus iekšējos blokus. Ja attiecībās otrs to nedara un ar šiem blokiem staigā, tad otram nepatīk tava “jaunā” enerģija, otrs gribēs, lai esi cieši līdzās, ne kā balons lido tur, kur tev ir labi. Un es to nesaku nosodoši. Tā vienkārši tolaik bija. Es nezināju, uz kurieni es kā balons lidošu, bet gribēju lielāku telpu ap sevi. Pat nezināju, ko tajā telpā darīšu. Kā tāds apmaldījies cilvēks lielā istabā, bet es jutu, ka ir jāiet tālāk. Tad es sapratu, ka visus šos gadus es mēģināju sevi pierunāt ar prātu. \n\n  \n\n**Bailes?**\n\nJā, viennozīmīgi. Mūsu dzīvi vispār vada tikai divas enerģijas – bailes vai mīlestība. Vai es ticu, ka viss, kas notiek, notiek pareizi, vai es pieķeros bailēm un tam, ko izdomāju ar galvu. Un esmu sapratusi, ka mans šīs zemes uzdevums ir mācīties nepieķerties, jo man tas ir grūti. Un par pieķeršanos mēs dārgi maksājam. \n\n> Es biju pieķērusies visam – statusam, stāvoklim, finansēm.. Un nav cita veida, kā pārbaudīt, vai esi tam pieķēries, kā palaižot visu vaļā un uzdodot sev jautājumu – kas esmu bez tā visa? Tas ir brīnišķīgs mirklis, ko novēlu piedzīvot ikvienam. \n\nTam gan vajadzīga liela drosme. Un īstenībā jau mēs neviens neesam tas viss, kas mums apkārt ir “apkarināts”, kas it kā veido mūs. Tas bija mans piedzimšanas mirklis.\n\n  \n\n**Cik Tev tolaik bija gadu?**\n\nTas bija manas laulības šķiršanas laiks.. 32 gadi.\n\n  \n\n**Tolaik ļoti daudz par pasaules kārtību jau biji sapratusi.**\n\nEs gan teiktu, ka biju atradusi daudz informāciju, bet sapratusi vēl daudz es tomēr nebiju. Kamēr mēs neskatāmies savās bailēs, mēs nevaram izaugt. Ir ērti dzīvot ērtā vidē, nav jāskatās sevī – dzīvo tajā debesmannā! Tā tas bija man. Biju materiāli ļoti labi nodrošināta. Sarežģītāk ir paskatīties uz savu dvēseli tuvplānā.\n\n  \n\n**Vai Tevī nebija tāda uzstādījuma, ka jābūt labai sievai – un labas sievas dara tā. Vai labai mammai – un labas mammas taču dara tā..**\n\nBet kas to prasa no mums? Mēs izlasām kaut kādus skaistus stāstus un savā dzīvē gribam to svešo dzīvi dzīvot. \n\n> Neviens no mums neko neprasa. Neviens neprasa mums būt labām mammām, jo neviens taču nezina, kas tas ir. \n\nUn tad mēs kaut kam sekojam, kādām idejām, līdz attālināmies no sevis tik ļoti, ka nemaz nezinām, kāda mamma es esmu.\n\n  \n\n**Kādas ir Tavas attiecības ar Tavu mammu?**\n\nDzīvojām laukos, bija lopi, bijām trīs bērni un viena mamma. Atceros epizodi, kurā emocionāli atvērtas sarunas laikā sapratu, cik esmu savai mammai tuva. Un es to sajūtu paņēmu līdzi, nolemjot, ka tieši šo es vēlos dot saviem bērniem. Tā es ar savu meitu augu – visu laiku runājot. Kad mans bērns pabeidza devīto klasi, viņa pienāca man klāt un teica: “Paldies, mammu, ka mani izaudzināji, ne liki izaugt, kamēr pati biji darbā pie datora. Ka Tu mani sagaidīgi ar siltu zupu mājās, un ka es vienmēr varēju ar tevi runāt.” Viņa man uzdāvināja dāvanu savā izlaidumā. Lai gan to, cik tā ir milzīga, viņa sapratīs, kad pašai būs bērniņi.\n\n  \n\n**Tu aizgāji no savām bērnības mājām ļoti agri.**\n\nPusaudžu vecumā bērnam pati daba saka: “Tev ir enerģija, kurai ceļš ir jāatrod pašam.” Bet, lai tas notiktu, ir jāatdalās no mammas. Daba saka: “Atdalies”, bet prāts saka: “Es viņu zaudēju.” Un šīs divas šķautnes savā starpā konfliktē. Bērnam uz savu “dievu mammu” un “dievu tēti” ir nevis ticība, bet uzticēšanās. Absolūta paļaušanās. Un pusaudžu vecumā daba liek atdalīties, kas rosina iekšējo konfliktu. Un tajā brīdī liela nozīme ir tam, kādi ir vecāki – kā viņi ir auguši, ko viņiem nozīmē atlaist savu bērnu, kā būt pašam, ne izdzīt bērnu no nama, bet būt pašam. Ja vecāki paši nav piedzīvojuši šādu mīlestību pret sevi bērnībā, tad liela iespēja, ka savs bērns tiek paņemts kā materiāls, uz ko izpaust savu mīlestību, kā pašam realizēties. Tad vecākam ir grūti palaist vaļā, un arī bērns nesaprot, kāpēc tiek pieturēts.\n\n> Bet tagad jau mēs esam izauguši, un mums vairs nav jāsaka: “Mammu, kāpēc tu mani nemīlēji, samīļo mani!” Tagad ir jāuzņemas atbildība par savu dzīvi, ir jāierauga, ar ko es moku savu partneri, un sev pašam (!) tas jāiedod.\n\nUn Dievam bija savi plāni, acīmredzot, nolikt mani ļoti tuvu cilvēkiem, lai ar tiem mijiedarbotos, iemācītos sadzirdēt un ieraudzīt gan sevi, gan citus. Lai pārstātu no cilvēkiem baidīties, neuzticēties, slēpties un izvairīties. Jā, par Visuma humora sajūtu es bieži sajūsminos. Tagad varu teikt, ka mūs mīl tik un tā, kā mūs ir jāmīl. Tolaik vēl putrojos zināšanās, nesapratu to.\n\n  \n\n**Bet tad pienāca diena, kad Tu skaidri saprati, ko vēlies darīt savā dzīvē?**\n\nPar Visuma humoru runājot.. Vienā dienā mani labākie draugi no Liepājas man saka: “Es tavā vietā mācītos par frizieri.” “Nekad mūžā, kāpēc gan, man taču ir divas augstākās izglītības,” nodomāju. Bet tad atcerējos, ka laiku atpakaļ jau savu darbību esmu reģistrējusi kā “friziera pakalpojumi” un pie sevis nosmējos. Zīme. Un tā nu es šajā lauciņā iegāju.\n\n  \n\nEs pāris mēnešus pastāvēju blakus frizierim un sapratu, ka esmu iemācījusies tikai slaucīt grīdu, pienest kafiju un mazgāt galvu. _(Smejamies.)_ Bet mana reālā situācija ir tāda, ka man ir jāpabaro bērns un man nav nekāda finansiālā atbalsta. Es varu tikai pasmieties par to, kā manu dzīvi ir vadījis kāds augstāks spēks. Tā nu es vienu dienu saņemu zvanu no kādas frizētavas vadītājas, kas man saka: “Dzirdēju, ka tu meklē darbu, nāc strādāt.” Uz ko es atbildu: “Ziniet, es neko nemāku. Patiešām.” Viņa saka: “Nu nāc, izmazgā galvu, un es ņemšu tevi darbā, kaut kad jau ir jāsāk!” Un es nodomāju - galvu mazgāt gan es māku. _(Smejamies.)_ Es aizgāju, un viņa mani pieņēma darbā. Nākamajā dienā no reģistratūras man zvana un saka: “Ir vesela rinda, nāciet uz darbu.” \n\n> Es aizeju un saprotu, ka nezinu, ko ar tiem cilvēkiem darīt. Atnāk vīrietis, kam galvas augšā nav matu, bet apkārt nedaudz ir. Viņš man stāsta, cik skaistu griezumu viņam vajag, jo viņš ir bokseris, bet es tajā brīdī domāju, - vai to galvas pliko daļu drīkst mazgāt? \n\n_(Smejamies.)_ Es nezināju pat elementāras lietas! Uztaisīju nopietnu sejas izteiksmi un teicu sev: “Es zinu to, ko es zinu, un ko es varu, es izdarīšu uz vislabāko.” Un kaut kā tā karjera aizgāja. _(Smejamies.)_\n\n  \n\n**Tu taču mācījies paralēli šo visu?**\n\nTikai uz klientiem un internetā - mājās skatījos _youtube.com_ video, lasīju, pētīju, jo man nebija naudas tolaik kursiem. Es uztvēru to, kā mākslu! Un ievēroju, ka pie manis cilvēki patiesībā nāk parunāties. Mati ir otršķirīgi.\n\n  \n\nTad man ļoti gribējās nokļūt frizieru seminārā Jūrmalā, bet domāju: \"Vai tu traks? 200 eiro biļete!\" Bet iedomājies, man pēkšņi šo biļeti uzdāvināja! Es aizbraucu, klīstu starp frizieriem, un lekcijas laikā iznāk viens lektors, un es nodomāju: “Pie tāda cilvēka gan es gribētu strādāt, viņš ir ar augstu iekšējo inteliģenci, mierpilns, vīrišķīgs ar skaidru vīziju bez kripatiņas augstprātības.” Un tā nu dzīvē salikās, ka pēc trim dienām man zvana telefons: \"Čau, te Sergejs, es dzirdēju, ka tu meklē darbu.\" Es aizgāju uz šo salonu un skatos – tas ir tas vīrietis no semināra! Un es viņam saku: “Es nevaru strādāt tik labā salonā!” _(Smejamies.)_ Viņš mani pieņēma darbā un es nostrādāju tur astoņus gadus. Šogad februārī nomainīju salonu un aizgāju pie saviem labākajiem draugiem, kas man sākumā teica, ka man jāmācās par frizieri. Bet es šo darbiņu daru tikai divas reizes nedēļā.\n\n  \n\n**Kā vaļasprieku?**\n\nEs šobrīd dzīvoju, kā totāla sieviete. Plūstu. Nevaru paņemt čemodānu ar naudu un aizvest meitu uz mēnesi uz Bali. Bet es varu iedot sev visu to, kas pieder brīvam cilvēkam. Man nav darba, man ir daudz hobiju.\n\n  \n\n**Burvīgi! Un ja tas dod tādu piepildījumu un sirdsmieru – super!**\n\n  \n\nEs absolūti neatbilstu nekādiem šodienas veiksmīgās sievietes standartiem, jo man nav lielas, skaistas mašīnas, man nav dimantu mājās kastē, man nav liela dzīvokļa ar baltu virtuvi un nekāda lielā biznesmene arī es neesmu. Bet es beidzot esmu laimīga. Jo man ir viss cits, par ko agrāk nevarēju pat nojaust, ka tieši tas mani darīs laimīgu. Un man tik ļoti gribētos, lai sievietes notic, ka nav jāiet pakaļ tam, kas ir citiem. \n\n> No tā, kas ir citiem, vajag iedvesmoties. Iet pakaļ vajag tam, kas ir katram savā sirsniņā.\n\n  \n\n**Un Tavā sirsniņā ir arī burvīgi mandalu mākslas darbi!**\n\nEsmu tik laimīga, skatoties uz tām mandalām, kas caur mani zīmējas. Skatos un domāju: “Vāu! To tiešām radu es?” Tad esmu laimīga un lepna par sevi. Bet visvairāk esmu laimīga par Dieva klātbūtni man katru dienu – es jūtu eņģeļu, augstāku spēku klātbūtni un tiešām esmu pateicīga. Es agrāk gāju kārtot pasauli pati. Tagad esmu iemācījusies ļauties un ļaut Dievam par sevi parūpēties. \n\n> Sieviete ir ļaušanās, bet, lai ļautos, ir jāprot uzticēties. \n\nMan šis mehānisms bija salūzis, es spēru mazus solīšus uz priekšu. Pa vienam.\n\n  \n\n**Zini, tu man tik daudz ko atklāji par sevi arī pirms es ieslēdzu diktafonu, ka saprastu arī, ja par savu dzīvi runātu kā drāmu.****_(Smejamies.)_**\n\nEs nekad mūžā tā uz savu dzīvi neesmu skatījusies. Es tiešām redzu, cik loģiskā un skaistā secībā viss ir noticis. Kad augstskolā studēju psiholoģiju, sapratu, ka viens ir tas, kāda ir realitāte, bet pavisam kas cits – kā uz šo realitāti mēs skatāmies. \n\n  \n\nTagad es zinu, ka sāpes man vienmēr likušas augt. Un es joprojām neesmu atbrīvota no sāpēm un pāridarījumiem, mana dzīve nav Leiputrija un debesmannā, bet es esmu ar sevi ļoti apmierināta. Un citas laimes jau pasaulē nemaz nav.\n\n***\n\n_Šis materiāls ir oriģinālsaturs, tā pārpublicēšana bez atsaucēm nav atļauta._\n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Iedvesma un idejas](https://www.izaugtmilestiba.lv/blog/categories/iedvesma)",
    "category": "gaidibas",
    "categoryName": "Gaidības",
    "readTime": "12 min",
    "author": "Laura Bērziņa",
    "date": "2021-09-18",
    "published": true
  },
  {
    "title": "seksualitate",
    "excerpt": "Source: https://www.izaugtmilestiba.lv/post/seksualitate",
    "content": "# seksualitate\n\n---\n\n# Ārpus “rozā” un “zilās” kastītes\n\n  * Izaugt Mīlestībā\n  * Apr 9, 2021\n  * 9 min read\n\n[** _Kristīne Balode_**](https://www.balode-psychology.com/par-mani)**ir psiholoģe, kas Latvijā par seksualitāti runā visskaļāk. Kristīnē ir patīkami klausīties, jo viņai piemīt tas, kas “garšo” seksualitātes tematam – tāda brīvība un bauda būt. Šoreiz parunājām par to, kā piedzīvot savu seksualitāti un kā vecākiem palīdzēt bērnam izaugt par sava ķermeņa draugiem.**\n\n  \n\n_Sarunas beigās es viņai jautāšu, vai viņa raksta grāmatu. “Lūdzu, dari to!” es teikšu. Mēs kā sabiedrība par šo tik svarīgo tēmu zinām tiešām maz. Mūsu šaurā izpratne liek mums, pieaugušajiem (!), sakot “sekss” vai “erekcija” smieties vai kaunā nodurt acis. Elpot ir dabiski. Uzņemt enerģiju ēdot, ir dabiski. Un arī just, pazīt sevi, būt savā ķermenī brīvam - ir dabiski._\n\n  \n\n  \n\n**Kas vairāk par dzimumaktu**\n\n  \n\n“Seksualitāte nav sekss un sekss nav dzimumakts,” sarunu sāk Kristīne Balode. “Šīs ir biežākās asociācijas. Kad sakām “seksualitāte”, maldīgi redzam vienveidīgu seksuālu darbību. Un ja ar to kaut kas nav kārtībā, tad mēs domājam, ka arī ar mūsu seksualitāti kaut kas nav kārtībā.” Seksualitātes izpratni ietekmē arī mūsu dažādie priekšstati par dzimumlomām un ar tām saistītajām uzvedībām, proti, - ko mūsu laikmetā un kultūrā no mums it kā sagaida. \n\n> Tātad, pirmā kļūda, ka seksualitāti nonievelējam līdz vienai mazai darbībai, kas ir dzimumakts, un otrā, - ka to definējam pēc dzimuma stereotipiem.\n\nVizualizēsim situāciju – jaunā mamma pēc bērniņa piedzimšanas sēž mājās savā ar bērna putru apvemtajā hūdijā, nemazgātiem matiem, jo ir pietiekami nogurusi, lai nespētu izgludināt tilla svārkus un iesiet matos rozes. Viņa nav _šausmīgi_ laimīga, visu laiku nesmaida un nav tikai priecīga, - un jaunā mamma nodomā, ka ar viņa seksualitāti kaut kas nav kārtībā. Kāpēc? Jo realitāte atšķiras no iedomām, no tā, ko mēs sagaidām no sevis kā no seksuālas būtnes, idintificējot sevi kā piederīgu kādam dzimumam un prototipiem, kā man tagad būtu jāuzvedas kā seksuālai būtnei.\n\n  \n\n“Vīrišķības jautājums tiks apšaubīts, ja vīrietis nebūs sociāli realizējies, ar pietiekami augstu statusu un tik pat biezu naudas maku, ja viņš neuzturēs mājās sievieti, kas iet pa pulciņiem un meklē savas dzīves jēgu,” smaida Kristīne Balode. “Tad ar viņa vīrīšķību un seksualitāti kaut kas \"nebūs\" _riktīgi_ – kur tad ir tas vecis un varēšana.” Un jau atkal – mēs vadāmies no dzimuma stereotipiem.\n\n  \n\n**Trīs komponenti**\n\n  \n\n“Seksualitāti veido mūsu fizioloģija, kādā esam piedzimuši, – dzimumpazīmes, hromosomas un hormoni, kas tālāk nosaka, kā mēs funkcionējam kā dzīvas būtnes šajā materiālajā pasaulē. Arī tas, ar kādu dzimumu mēs identificējamies, un vai mēs vispār identificējamies ar kādu no dzimumiem. Iespējams, ka to nevēlamies, jo dzimumu stereotipi, dzīve “rozā” un “zilajā” kastītē mums ir nodarījuši pāri,” skaidro Kristīne Balode. “Ir ļoti svarīgi, cik iederīgi mēs jūtamies savā fizioloģijā, jo mūsu dzimumidentitāte nav mūsu fizioloģiskais dotums.\"\n\n> Cilvēku nedefinē viņa dzimumpazīmes, cilvēka personība tiek definēta viņā pašā no tā, kā viņš jūtas ērti to piedzīvot.\n\nOtra nozīmīga seksualitātes šķautne ir komunikācijas interese jeb orientācija. Cilvēks iekāro, iemīlas, jūt tuvību ar citiem cilvēkiem. Simpātiju līmenī mēs pamanām, aizraujamies, jūtam dažādus impulsus. “Laikmetīgi uz orientāciju būtu skatīties, uzdodot sev jautājumus - ko es iekāroju, kurā es iemīlos, kam jūtos tuvs? Arī šajā aspektā populārais binārais dalījums - heteronormatīvā, homoseksuālā orientācija - ir stipri ierobežojošs, lai definētu konkrētu indivīdu raksturojošās orientācijas nianses. Orientācijas aspektu veido vesela sajūtu, interešu un pieredžu amplitūda, kuras izzināšana piedāvā optimālākas iespējas realizēt savas personības intereses un vajadzības,” skaidro Kristīne Balode.\n\n  \n\nUn tad ir trešā daļa - attiecības. Ko no tā, kā jūtamies un uz ko esam orientēti, spējam pārvērst attiecību pieredzē. Iespējams, kaut kas no šī paliek mūsu iztēlē - vai tāpēc, ka nepietiek drosmes, nav labklājīgi apstākļi, vai tādēļ, ka ir priekšstati, ka tā nav pieņemts. “Šo seksualitātes izpratnes daļu varētu aprakstīt, atbildot sev uz jautājumu - cik brīvi savu seksuālo identitāti un orientāciju spēju reprezentēt ārējā pasaulē?” rezumē psiholoģe.\n\n  \n\nUn teju katram, rodot atbildi uz šo jautājumu, ir kāds klupšanas akmens. Tas nenozīmē, ka ar mums kaut kas nav kārtībā. Tas nozīmē, ka mums trūkst zināšanu un izpratnes kādā no šiem jautājumiem. Bieži nepietiekams ir sociālais atbalsts, jo lai mēs sevī labi justos, mums tomēr ir vajadzīgs citu cilvēku redzējums, viedoklis un pieņemšana. \n\n> \"Mēs esam sociālas būtnes, sevi definējam, spoguļojoties citu cilvēku realitātē. Tā mēs izvērtējam, ko atļausimies pārstāvēt, un ko ne. Mēs visi gribam piederēt kaut kam, tas ir dabiski. Par savas seksuālās identitātes autentisku piedzīvošanu neesam atbildīgi tikai mēs paši, bet arī sociālā vide, kurā mēs dzīvojam,” nosaka Kristīne Balode. \n\nProtams, ievērojot cieņas un neaizskaramības principu, - vēlams, nepiedzīvojam sevi uz citu cilvēku “rēķina”, bet, ja mūsu pašrealizācijas nepieciešamība skar attiecību aspektu, vienojamies, kas abām pusēm ir vajadzīgs un pieņemams.\n\n  \n\n  \n\n**Seksualitāte pēc mazuļa piedzimšanas**\n\n  \n\nKad pārim pievienojas mazulis, uz brīdi telpā paliek tikai mamma un tētis, pazūd partneri, lai kāda dzimuma tie būtu. Mēdz pazust saikne ar seksuālo aspektu sevī, kurai ir svarīgas partnerattiecības arī erotiskajā un seksuālajā ziņā. Protams, ir svarīgi, kā sieviete atgūst savus spēkus, lai viņa varētu funkcionēt, kā māte. Tomēr mamma ir tikai viena loma, tajā ir bīstami pazust, jo sieviete joprojām ir arī partnere, meita, kādam māsa, draudzene, profesionāle, kopienas un sabiedrības locekle.. Mamma ir tikai viena loma, kas, iespējams, ir pārņēmusi, jo esam pārstājušas par sevi rūpēties citos aspektos. “Mēs varam veidot un uzturēt mātes kultu, cik gribam, bet pieredzēs redzam, ka mūsu izaicinošākās dzīves traumas bieži ir gūtas tieši mūsu mīļo mammu iesprūšanas vienpusējā mammošanā brīžos. Ir vērts pieskatīt, cik ļoti mēs “aizejam _muterītē_ ”, jo tas, kurš maksās, kad būsim neadekvātas un pārgurušas, būs mūsu arī bērns,” stāsta psiholoģe. Jebkuras attiecības prasa laiku un telpu. Ir vajadzīgi pārdzīvojumi, kas tiek pārvarēti, un tieši tas veido tuvības sajūtu.\n\nMūsu seksualitāte, piedzimstot bērniem, gaisā neizkūp. Mēs nepaliekam par aseksuālām būtnēm, kurām interesē tikai mazuļa ādai draudzīga sadzīves ķīmija, organiskās kokvilnas apģērbi un bēbīša piena došanas grafiks. Jā, iespējams, ka ar seksuālām aktivitātēm nodarbojamies retāk, tomēr joprojām esam seksuālas būtnes. “Dzimumaktu skaita samazināšanās var nozīmēt vien to, ka seksa ēdienkarte ir ļoti šaura. Kartupeļi no rīta, kartupeļi pusdienās, visu laiku vienādi pagatavoti kartupeļi,” smejas Krisīne Balode. “Mana seksualitāte nav mana seksuālā darbība. Tas, ka mums ir fiziska darbība, ko nosaucam par seksu, nenozīmē, ka mēs piedzīvojam seksu. Vai es kaut ko jutu, vai man bija uzbudinājums, vai jutu iekāri? Ja mums ar partneri ir dažādas vajadzības, vai protam ieaicināt otru savā realitātē un palūgt to, pēc kā ilgojamies, neuzskatot, ka man tas pienākās? Vai protam piedāvāt kaut ko pirms lūdzam apmierināt savas vēlmes? Vai varam atrunāt, ka vēlos, lai otrs papaijā muguriņu, bet lai tas nebeidzas ar dzimumaktu? Kas man ir vajadzīgs, lai radītu sevī uzbudinājumu, lai redzētu partneri, kas mani erotizē, pirms to atgrūžam un nokritizējam? Vai man ir uz ko pozitīvi reaģēt?” retoriski jautā psiholoģe.\n\n  \n\nSeksuālais instinkts ir vērsts uz labsajūtas meklējumiem, tas enerģiju vairo, ne patērē. “Tieši tas, ka mūsu dzimumakti bieži ir neadekvātos apstākļos ar neadekvātiem nosacījumiem, liek domāt, ka ar mūsu seksualitāti kaut kas nav kārtībā,” stāsta Kristīne Balode. “Ar mums viss ir kārtībā! Mēs esam veselīgas būtnes, kurām visi procesi ir aktīvi, lai nolasītu neadekvātas situācijas un neļautu sastrādāt muļķības, kas tiks _noseivotas_ vēlāk kā vardarbība pret sevi.”\n\n  \n\n  \n\n**Novecojušie priekšstati**\n\n  \n\nLai ģimenē bērns izaugtu par veselīgu, sevi jūtošu seksuālu būtni, vecākiem svarīgākais ir nemēģināt definēt bērnu pēc tā, kā jūtas, ko piedzīvo viņi. “Man ir tā, ja tev tā nav, tad ar tevi kaut kas nav _riktīgi_. Vajag tā, lai ir kā man, jo tad man ir ētri,” situāciju iezīmē Kristīne Balode. “Es gan tavā vecumā to varēju, man gan bija skaidrs... Šādi mēs bērnu definējam pēc sevis, radot spiedienu uz bērnu, ka ar viņu kaut kas nav kārtībā.” \n\n> Pašos pamatos svarīgi, lai bērns jūtas droši un var kopā ar vecākiem doties savā dzīves piedzīvojumā, ieraudzīt sevi, sastapt sevi un tikt šajā ceļā atbalstīts. Pretēji vecāki ir pēdējie cilvēki bērna dzīvē, kas kaut ko par savu atvasi uzzina. \n\nUn ne tāpēc, ka ar bērnu kaut kas nav kārtībā, bet tāpēc, ka mēs paši neesm atvēlējuši vietu personībai, kura mums līdzās mēģina sevi piedzīvot. \n\n  \n\n\"Mācāmies būt atvērti, pieņemoši pret to, kas notiek, un, ja mums trūkst zināšanu un izpratnes, tad stiprinām sevi, izglītojamies, meklējam atbalstu, lai mēs kā vecāki par savām pārliecībām un priekšstatiem justos drošāk. Vecāku loma ir viena no (ja ne vis) populārākā, ar kuru ikdienā sevi nodarbinām. Mēs no sevis bieži sagaidām, ka mums no zila gaisa visu vajadzētu zināt, uzminēt, ar visu tikt galā. Paškritiska attieksme pret sevi un bāziskais nepilnvērtības komplekss, ka es noteikti izdarīšu kaut ko ne tā, piemīt īpaši mammām,” novērojumos dalās psiholoģe. Pavisam iespējams, ka šim laikmetam mūsu pārliecības nav ne derīgas, ne attīstošas. \n\n> Reizēm ir jāmācās pārāk daudz neienest sevi otra cilvēka realitātē. Arī savu bērnu realitātē. \n\n“Pasekojam līdzi, kurā vecumposmā mēs bērnam uzspiežam savus priekšstatus, iespējams, pavisam neadekvāti bērna attīstības stadijai. Pavērojam, vai mēs pārnesam savu seksualizēto attieksmi, kurā bērns jūtas neērti, jo vēl ir naivs, viegli ievainojams un neredz to, ko redz mamma vai tētis,” aicina Kristīne Balode.\n\n> “Mēs noteikti katrs no bērnības vai pusaudžu gadiem atceramies kādu pieaugušo, komentējot mūsu ķermeni vai uzvedību – “šitā nesēdi”, “šitā nestāvi”. Atceramies šo pieredzi un sajūtas, ko šāda komunikācija mūsos radīja. Tāpēc mēģinām būt saudzīgi ar savu bērnu, sajust viņu, būt klātesoši, un lai katra paša ziņā paliek, kā izpaust savu seksualitāti.”\n\n  \n\n**Ķermeni nevajag seksualizēt**\n\n  \n\nSeksualitāte ir viens no personības aspektiem, kas nesākas pilngadībā. Mēs esam seksuāli kopš tiekam ieņemti. “Zīdainis ir orientēts uz labsajūtu, tāpēc mums nevajag viņam traucēt aiztikt dzimumorgānus, jo tā zīdainis sevi izzina. Ļaujam bērnam gūt patīkamas sajūtas no viņa pašizziņas un varēšanas.\"\n\n> \"Mazs bērns ir orientēts uz komfortu, tas neatkailinās tāpēc, lai kāds viņu redzētu. Viņš vēl nejūt, ka kāds viņu vēro, bērns grib brīvību un kustēties, labi justies, nevis kaut kā izskatīties un sevi pozicionēt,” norāda psiholoģe. \n\nKad mazulis ir paaudzies, viņa dzīvē ienāk dzimumkoncepts, jo dzīvojam sociumā, kurā tiek prezentēts “zils” un “rozā” dalījums. No vecākiem lielā mērā ir atkarīgs, vai maza meitene jutīsies brīvi ar traktoru rokās, bet puisis – ar lelli. Bērnu lomu spēles ir normāla attīstības daļa, bērni mēģina integrēt ikdienā dažādās pieredzes, caur kurām tie sevi izzina arī kā seksuālās būtnes. \n\n  \n\n“Skolas vecumā bērnos parādās sociālais kauns, jo mēs dzīvojam vidē, kurā agri vai vēlu mēs, pieaugušie, ar savu neērtību un kaunu nododam to tālāk savam bērnam. Ļoti bieži ķermenis un kailums tiek seksualizēts, lai gan pēc būtības tam nav seksuālas jēgas. Bērns sevi kailu neredz kā seksuālu, viņš redz sevi kā kailu. Nejaucam konceptus un nemēģinām kropļot brīvību un pašizpausmi jau no ļoti maza vecuma,” aicina Kristīne Balode. “Mēs esam sociālas būtnes, tāpat pienāks laiks, kad mūsu bērni mācīsies iederēties sabiedrībā, kurā tie dzīvo, lai spētu sociumā realizēties. Tāpēc ir vērtīgi paturēt prātā, ka brīdī, kad uzspiežam bērnam savas pārliecības, mēs visbiežāk liedzam viņam gūt pašam savu pieredzi.”\n\n  \n\n**Kad bērns pārsteidz nesagatavotus**\n\n  \n\n  \n\n  \n\nKauns ir liela un ļoti plaša tēma, kas sevi piesaka arī brīžos, kad bērns negaidot paver vecāku guļamistabas durvis (kā likums) tieši vismulsinošākajā brīdī. Kā vecākiem paskaidrot, kas notiek, un vai maz ko teikt? Bieži skaņas vai pozas var bērnu izbiedēt, un bērns tajā var saskatīt agresijas izpausmes, tāpēc atkarībā no bērna vecuma ir svarīgi atvasei pateikt, ka tas bija patīkami un no brīvas gribas, nestāstot detaļas. Tas nozīmē uzņemties atbildību par to, ka situācija var netikt saprasta viennozīmīgi. \n\n  \n\n\"Ar dzimumaktu mēs nenodarbojamies bērnu klātbūtnē, orālo, anālo seksu, pornogrāfiju neskatāmies bērnu klātbūtnē. Bet vai mums ar partneri neskūpstīties bērnu klātbūtnē? Vai bērns nevarētu redzēt, ka divi mīloši, viens otram simpatizējoši cilvēki skūpstās? Var! Tas traumu nerada, drīzāk normalizē attieksmi pret simpātijām, iekāri, abpusēju prieku, tuvību un labsajūtu,” nosaka psiholoģe.\n\n  \n\nTomēr par baudu, patīkamo un prieku mums ar bērniem vajadzētu runāt arī ikdienā bez guļamistabas ainiņām. Vai tad ēst pankūkas un gulēt saulītē ir baudīgs pasākums? Ir! Tādas situācijas atspoguļojam bērnam, par to parunājam. Ir daudz veidu, kā mēs gūstam baudu, par ko priecājamies, kas ļauj labsajūtā smaidīt, kāpēc par to ikdienā nevarētu parunāt - kas kuram sagādā patīkama emocijas? Palīdzam savai atvasei saprast, kas ir prieks, kas ir bauda, kas ir abpusēja vienošanās, kas ir komunikācijas kultūra un robežas. \n\n  \n\n  \n\n**Atgriežot sev savu seksuālo brīvību**\n\n  \n\n> Ja uz bērna vēlmi iepazīt savu ķermeni reaģējam emocionāli aizskaroši, sev jāatbild uz jautājumu, kas manī radīja tik lielu stresu, nedrošību un izsita pamatu zem kājām, lai man būtu jāuzvedas agresīvi? \n\n“Mums var būt pārleicība “tā rūdās cilvēks”, bet mūsdienās tomēr rūdāmies, izprotot lietas, attīstot iekšējo morāles kodeksu un ētiku, arī caur smiekliem un prieku ir iespējams mācīties,” smaida Kristīne Balode.\n\n  \n\nPirmais solis ir mācīties būt apzinātākiem, proti, pamanīt savas domas un saprast, kā jūtamies. Mēģināt atšķirt, - vai tās ir automātiskas domas, reakcija uz iekšējo stresu un nedrošību. Un cenšamies ar šīm domām neidentificēties. “Mēs neesam mūsu pateiktais teikums. Mēs varam bērnam atvainoties un radīt morāli ap notikumu,” iedrošina psiholoģe. “Aizskrēju pa tālu, atkāpjos atpakaļ un uzņemos savu kā pieauguša cilvēka atbildību par izdarīto un pateikto.”\n\n  \n\nNākamais solis ir darbs ar savām traumām un pieredzēm, lai tās saviem bērniem nedotu tālāk – iespējams, ejot pie terapeita, darot savu dzīvi brīvu no nedrošības, kauna, bailēm un vainas sajūtas. Vecāku dažādās aizsargreakcijas veido filtru, caur kuru tas ar bērnu komunicē. \n\n> Palīdzot sev, mēs palīdzam savam bērnam.\n\nKatrā cilvēkā ir kāda seksuālā trauma, pasaules kultūra cilvēka seksualitāti ir demonizējusi gadsimtu garumā. Seksualitāte pētniecībā ir ienākusi salīdzinoši nesen, kolektīvi esam jaunā pozīcijā,” uzsver psiholoģe. “Tāpēc mums jāmācās fokusēties uz to, lai fizioloģiski un psiholoģiski savā dzīvē labi jūtamies, un tad jāskatās, kā to nokomunicēt sociumā. \n\n  \n\n\"Nemetamies ar savu pārliecību otram cilvēkam virsū. Mācāmies piebremzēt, mazliet palēlināt dzīves tempu, palikt emocionāli inteliģentiem, līdz ar to arī apzinātākiem, atdalīt to, kā mēs jūtamies no tā, kā mēs uzvedamies. Īpaši, ja tas ietekmē otru cilvēku,” aicina Kristīne Balode. Šādi lēnām soli pa solim mācāmies atgriezt savu seksuālo brīvību un stiprināt kolektīvās seksuālās inteliģences līmeni. \n\n***\n\n_Materiāls tapis sadarbībā ar \"Izaugt Mīlestībā\" draugiem no_[ __GEGE__](https://thegege.com/product/diapers/?gclid=CjwKCAjw07qDBhBxEiwA6pPbHm0_Me5aEhrEfnnmYBIwB1qJWeC-COO4gj6_lz313qtkBkNL7EuQaxoC_dMQAvD_BwE) __\n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Vecāki](https://www.izaugtmilestiba.lv/blog/categories/vecāki)",
    "category": "gaidibas",
    "categoryName": "Gaidības",
    "readTime": "9 min",
    "author": "Laura Bērziņa",
    "date": "2021-04-09",
    "published": true
  },
  {
    "title": "sipkevics",
    "excerpt": "Source: https://www.izaugtmilestiba.lv/post/sipkevics",
    "content": "# sipkevics\n\n---\n\n# Durvis ir atvērtas\n\n  * Izaugt Mīlestībā\n  * May 15, 2020\n  * 8 min read\n\n**Šobrīd mūziķis JĀNIS ŠIPKĒVICS jaunākais jeb Shipsea ar ģimeni atrodas diezgan tālu no Rīgas. Par darba telpu Jānim nu kalpo pirtiņa. Pirms sarunas viņš pabrīdina, ka telefonam zona uz brīdi var pazust. “Esmu mežā,” viņš nosaka. Bet ar sakariem viss ir lieliski. Un jau drīz pēc pirmo jautājumu uzdošanas prātā atmetu tik daudz tēmas, kas, intervijai gatavojoties, šķita būtiskas. “Šī nebūs tāda saruna,” nodomāju, ievērojot, cik mūziķis rūpīgi meklē un precīzi atrod vārdus. Tāpēc par lietām mēs tā arī neparunājām. Bet par cilvēkiem un sajūtām, par to gan.**\n\n  \n\nFoto: Lūcija Rošāne\n\n  \n\n**Kā Tev šobrīd klājas?**\n\n  \n\nGrūti to vienā viennozīmīgā teikumā ietērpt. Klājas gan ļoti labi, gan no otras puses - daudzi mani kolēģi rosina atklāt, ka arī neklājas labi. Īpaši kultūras jomā strādājošajiem šis ir saspringts laiks, liels pārbaudījums ne tikai praktiski un finansiāli, jo nav darba, bet arī nervu sistēmai. \n\n> Ikviens cilvēks, kas ikdienā nodarbojas ar radīšanu, šobrīd liek eksāmenu tam, cik prāts un apzinātība ir spējīga nodalīt cilvēku no apkārt esošās elekrtrības un spriedzes. \n\nTas ir iespējams, bet šobrīd prasa vairāk enerģijas, lai apturētu tos mērkaķīšus, kas prātā ļoti aktīvi mētā bumbiņas un neļauj koncentrēties. Laika šobrīd viennozīmīgi ir vairāk, bet man personīgi nav tāda sajūta. Man šķiet, ka laikam ir parādījies cits blīvums. Tā ir jauna skola mums visiem, bet īpaši tiem, kam ikdiena nav došanās uz vienu konkrētu darba vietu, piesēšanos pie viena konkrēta aparāta. Darbā, kur katra diena pirms pandēmijas bija citādāka, šobrīd vajadzīgi daudz lielāki resursi.\n\n  \n\n**Ko no sava ikdienas darbu šobrīd Tu darīt vari? Turpināt darbu pie kādiem projektiem..**\n\n  \n\nEs domāju, ka esmu tajos 95 procentos ļaužu, kas izgājuši cauri etapiem – apjukums, prieks par to, ka viss ir citādi, kā ierasts, pēc tam piedzīvota arī neziņa, bailes, dusmas un tā tālāk.. Tad vienā brīdī sāku satrvert situāciju savās rokās. Trīs, četras nedēļas atpakaļ es sakārtoju savu ikdienu laika nogriežņos, noliku, ka 9:00-13:00 darba dienās mazajā pirts mājiņā domāju par to, kas nav saistīts ar mājas un saimniecības lietām. Domāju par profesionālajām izpausmēm, darbu, radīšanu. Šis ir laiks, lai sakrātu idejas, viedokļus, nodomus un spēkus, ko agrāk nav bijis laika apzināties. \n\n  \n\nTomēr - paradoksāli, - bet apziņa, ka nu laika ir vairāk un var darboties vairāk, - iegrožo. Tā liekas kā liela atbildība: “Sēžu, neko nevaru izdomāt, man nav nekādu domu, ko ar to laiku darīt?” Tas ir līdzīgi kā, kad mums iedod īsu pārtraukumu, sakot: “Dari šobrīd, ko vēlies!” Tad tu nezini, ko vēlies. Kad Zane pieskata bērniņu, es atnāku mājās, saku savai sievai, ka paņemšu 15 minūtes mazo Kristapu, pasēdēšu, iedošu viņai atpūtu un Zane apjūk! Un es arī apjuktu! Ir vajadzīgs laiks vēl šim sagatavoties. Tā arī šobrīd - lai saprastu, kā pandēmijas “darba laiku” jēgpilni pavadīt, sākumā varam piedzīvot lielu spriedzi un atbildības slogu, jo ir sajūta, ka šo nedrīkst izniekot. Iespējams, ka tā normālība, pie kā bijām pieraduši, ir diezgan kļūdaina, pārprasta. \n\n> Šis ir laiks, lai mēs mācītos jaunus veidus, kā savu dzīvi veidot piepildītu, nevis pārblīvēt ar darbiem, radot sev neapturam noslogojumu, kas liek domāt, ka esam nodarbināti un tāpēc no mums ir jēga. \n\nDarbs ir tam, lai mēs dzīvotu dzīvi, tas ir līdzeklis, ne gala mērķis. Un es pie šī esmu vienmēr centies turēties - es neesmu mans darbs. Mans darbs ir tikai viena no manām šķautnēm, kas man sagādā daudz prieka. Bet es nedzīvoju ar sajūtu, ka bez tā, ko daru profesionāli, man nav nekādas vērtības. Cilvēki, kas liek lielo kārti uz savu profesionālo dzīvi, kad tas posms dzīvē ir beidzies, ir dziļā bedrē. Darbs, arods, prasmes – tas ir līdzgaitnieks, tā nedrīkst būt dzīves jēga.\n\n**Saki, kā Tev šķiet, vai pandēmijas laiks mums māca, ka nav tādas jēdzīgi un nejēdzīgi nodzīvotas dienas? Ka laiks ir nozīmīgs katru dienu?**\n\n  \n\nEs domāju, ka šī atziņa nav nekas jauns, ko mēs būtu atskārtuši tagad. Par to esam runājuši arī pirms pandēmijas laika. Šobrīd esam diezgan atsitušies pret sienu, un savā apdullumā varam pasēdēt un padomāt vairāk par to, kas ir ietilpināts šajos vārdos “jēgpilns laiks”. Šis laiks visas mūsu svarīgās, aktuālās un arī sasāpējušās tēmas padara spilgtākas.\n\n  \n\n**Gluži kā bērna ienākšana ģimenē!**\n\n  \n\nTieši tā. Un te nepalīdz tāda mākslīga sevis nodarbināšana. Tas īstenībā ļoti traucē. Nu, piemēram, ja pirms pandēmijas jau jutām sevī dāžadus iekšējos procesus, kas ir sāpīgi, bet tīri praktiski gājām uz darbu, bija sajūta, “man ir jāsaņemas, esmu noderīgs, mana būtība ir pielietojumā”, mēs nolikām savas sāpes malā. Varējām par to nedomāt. \n\n> Tagad, kad ir atņemta šī iespēja distancēties no sevis, esam ļoti konfrontēti ar to visu, kas tiešām esi tu pats. \n\nJa pandēmijas sākumā bija sajūta, it kā vērotu ceļa malā lielu avāriju, tad pēc laika mēs sapratām, ka paši esam šī avārija. Šīs nedēļas, manuprāt, ir liels pārdzīvojums tiem, kam jau iepriekš bijušas neatrisinātas, sasāpējušas lietas, iekšējas sāpes.\n\n  \n\n**Citi saki – ir vairāk laika ģimenei, kā ir Tev – vai tā bijis gana arī iepriekš?**\n\n  \n\nMēs viennozīmīgi esam vairāk kopā, un tā ir labā ziņa. Dēliņam piedzimstot, es pirmo mēnesi tiešām ļoti centos veltīt tam, lai būtu stipri klātesošs. Kaut kā arī bija iespēja visus lielos darbus apdarīt līdz tam, ir bijuši visādi lielie darbi, kad man ir jāskraida apkārt, jābrauc uz koncertiem, jābūt prom no mājām ilgāku laiku un vairākas nedēļas.\n\n> Bet zini, tā kopā būšana ģimenēm, kas ir tagad, ir tāda, kas agrāk nekad nevienai ģimenei nav bijusi. Tā ir citāda, lai cik laba būtu iepriekš bijusi plānošana. Jo “tuvu” šoreiz rakstāms ar visiem četriem lielajiem burtiem. \n\nTā ir gan silta sajūta, gan liels pārbaudījums. Kā šo lielo, nenoteikto “biju” pārvērst par tādu mazāku iekšēju struktūru, lai būtu iespēja mammai un tētim katram pabūt mazliet arī tikai ar sevi – tā ir ļoti būtiska lieta. Būt vienā istabā un gaidīt krīzes beigas – tas nav ilgtermiņa plāns. Šis ir jauna modeļa sākums, tāpēc ir vērts tajā saskatīt iespējas, kā varam šo situāciju izmantot kā attīstošu modeli, kurā mums nav par daudz arī mūsu pašu. Un tai pat laikā, kur varam piedzīvot arī savu telpu. Šo mēs visi kā sabiedrība tagad mācāmies.\n\n  \n\n**Aprīlis jūsu ģimenei ir īpašs mēnesis. Gadu esi jau tētis, kā Tu jūties?**\n\n  \n\nEs jūtos ļoti laimīgs. Nē, laimīgs laikam ir pārāk vispārīgs vārds. Es domāju, ka es jūtos.. _(Domā.)_ Es jūtos piedzīvojis lielu svētību un dāvanu, ka varu to visu piedzīvot, un tas ir tas, ko cenšos novērtēt ik dienu. Katrs rīts un katrs vakars nekad nav bijis tik piepildīts ar tādas jēgas sajūtu par to, kāpēc es esmu un kāpēc es daru mazāku vai lielāku darbiņu. \n\n> Šis Mazais Skolotājs, kas ienāk tavā dzīvē, šis mazais bērniņš, atklāj daudz būtiska par tām istabām, par kurām savā iekšējā mājā pat nebiji zinājis, ka uz turieni ved vispār kādas durvis. Šis mazais cilvēciņš atver tās visas. Un tad nu tu ej un pēti.\n\nPēti ne tikai viņa uzaugšanu, attīstību un bērna pirmos soļus, bet arī savus pirmos soļus savās jaunajās istabās, kurās durvis ir atvērtas. Tāds man ir bijis šis gads – liela brīnīšanās par pilnīgi neizskaidrojamu, dievišķu notikumu, par kā jauna rašanos, un tu pēkšņi atklāj, ka tevī pašā ir tik daudz, par ko iepriekš pat nenojauti. Un tas ir jauns darba lauks visam tālākajam mūžam.\n\n  \n\n**Kas bija lielākie izaicinājumi Tev kā tētim, kad dēliņš nupat piedzima?**\n\n  \n\n_(Domā.)_ Es neatceros kaut kādu lielu atsišanos pret jaunu sienu. Gan deviņus gaidību mēnešus, gan patiesībā laiciņu vēl pirms tam es jutu, ka tas tuvojas, iekšēji jutu briedumu sastapt šo mazo cilvēku. Biju ļoti dziļi noskaņojies jau gana agri, domājot par to, kāda šī dzīve būs, kad mana vistiešākā atbildība būs par vienu cilvēku, kas vispār nezina, kā šī pasaule ir uzbūvēta. Šim cilvēkam ienākot manā dzīvē, es ar lielu prieku uzņēmos to lielo, jauno, nezināmo. To lielo, jauno atbildību, kas man kā cilvēkam lika kļūt precīzākam, iepazīt jauna veida atbildību un noteiktību. Kaut kādā mērā man daudz vieglāk ir kļuvis pieņemt lēmumus. Esmu pieredzējis salīdzinoši tik daudz, ka negribu tērēt laiku uz nespēju saņemties kādu projektu sākt vai noslēgt. Bērns ir ļoti labs stimuls, lai kļūtu produktīvāks, efektīvāks, ražīgāks arī profesionāli tajā, ko darām. Šis viss dzīvi padara dinamiskāku, apzinātāku.\n\n  \n\n**Vai dienas ritms nu ir plus mīnus sakārtojies?**\n\n  \n\nŠobrīd grafiks ir diezgan skaidrs, daudz izlīdzinātāks, nekā pirms pandēmijas. Šobrīd ir dienas, kuru pēcpusdienas ir manas, ir dienas, kuru pēcpusdienas ir Zanes. Savukārt rīti man ir darba rīti. \n\n  \n\nBet kopumā Zane noteikti ir iznesusi lielāko daļu uz saviem pleciem, pavadot daudzas jo daudzas stundas ar Kristapu, jo es bieži esmu koncertos un studijā. Bet kad esmu mājās, cenšos būt ļoti klātesošs. Ir nedēļas, kad varu dzīvoties mājās, būt atbalsts Zanei. Kopumā mūsu ģimenes modelis ir tāds, ka es daru darbus, bet Zane pamatā ir ar mazo. Auklītes neņemam, paši dzīvojam kopā ar mazo visu cauru laiku.\n\n  \n\n**Kā jūs atrodat laiku viens otram?**\n\n  \n\nKopīgu laiku mēs kopā ar Zani tiešām apzināti meklējam, un tas, manuprāt, citādāk nevar atnākt. Kad mājās ir mazs bērniņš, tas ir liels izaicinājums, bet esmu sapratis, ka vienīgais ceļš ir rūpīga plānošana. Pat tad, ja tas ir laiks pēc puisīša vannas un gulētiešanas, ja ieplānots kas īpašs, zinām, ka skatīsimies filmu, domāsim par vasaras iecerēm, vai vienkārši dzersim tēju un pļāpāsim – vakaram ir pavisam cits svars, jo tas ir “mūsu vakars”, nevis vakars ar dažiem maziem e-pastiņiem, rēķinu apmaksāšanu un tā tālāk.\n\nProtams, vecmāmiņas mums arī palīdz dažkārt izbraukt kādā ekskursijā divatā, mazo Kristapu pieskatot mūsu mājās vai pie sevis. Tās bijušas burvīgas reizes, kad dodamies piknikā, pārgājienā vai kādā kultūras iepriecinājumā divatā.\n\n  \n\n**Pagājušā gada jūnijā medijos lasīju, ka esat nopirkši dēlēnam austiņas “Positivus” festivālam. Vai izdevās aizbraukt visiem trim kopā?**\n\n  \n\nMazajam pirkām austiņas ar citu domu - viņa pirmajam koncertceļojumam uz Itāliju, Veronu. Braucām uz grupas “Boniver” koncertu. Uz “Positivus” mēs diemžēl nenokļuvām, bet Kristaps bija klāt “Instrumentu” koncertā Daugavas stadionā, daudzos “Nepāriet” koncertos. Austiņas noderēja!\n\n  \n\n**Esat no tiem vecākiem, kas ar mazuli padusē turpina dzīvi, kāda bijusi līdz šim..**\n\n  \n\nIr jomas, kurās mums šķiet, ka viss turpinās un bērniņš nav šķērslis, lai daudz no tā, ko esam mīlējuši darīt, joprojām baudītu un priecātos par to. Un tomēr negribam bērniņam likt piedzīvot visu, ko mēs darījām ar Zani iepriekš. Es tomēr ticu, ka bērniņi ir ļoti jūtīgi no dažādu cilvēku enerģijām, arī lielveikals ar visiem impulsiem ir diezgan liels pārbaudījums. Pa retam varbūt esam bijuši pārtikas veikalā visi kopā, bet man šķiet, ka sociālajā dzīvē ieiet tomēr ir veselīgi pakāpeniski. Es galīgi nevarētu teikt, ka būtu bijuši visos koncertos, sabiedriskajos notikumos, izstādēs visi kopā, bet tur, kur šķitis, ka noteikti negribam palaist garām, kur šķitis, ka tā būtu jauka piemiņa, ka Kristaps ir bijsi klāt, piemēram, Daugavas stadionā, kas, protams, ir milzīgs, mammas patvērumā ķengursomā, domāju, ka bija tā vērts. Bet kopumā esam samazinājuši savu sociālo dzīvi, tā ir mainījusi formu. Tā turpinās ar daudz lielāku kopā būšanu draugu lokā mājas vidē, pirms pandēmijas, protams. Un vēl – man ir arī daudz mazākas ilgas pēc lieliem cilvēku bariem.\n\n  \n\n**Pirmo sava dēliņa bildi publicējāt teju gadu pēc mazulīša piedzimšanas. Kāpēc tāds lēmums?**\n\n  \n\n_(Domā.)_ Kristapa dzīve nav manas dzīves papildinājums. \n\n> Bērnam ir sava, suverēna personība, un es nevaru viņa vietā būt nolēmis, vai viņš grib būt apskatīts un novērtēts, vai nē. \n\nTādēļ cenšos ļoti uzmanīgi un cieņpilni izturēties pret to. Bērns ir tāds dārgumiņš, kas jānovērtē, pret ko jāizturas ar cieņu.\n\n  \n\n**Zinu, ka fotografēt Tu mīli tik pat ļoti, kā muzicēt. Minu, ka esi savu dēlēnu daudz sabildējis pats.**\n\n  \n\nJā, jā! Tādā ziņā noteikti. Kad Kristaps būs liels, būs, ko papētīt. Bildes mums ir, bet ne publiski rādāmas. Mana publiskā, radošā telpa ir pavisam cita telpa, un tā arī ir svarīga telpa. Tomēr viss patiešām svarīgais ir privāts. \n\n  \n\n**Kādā intervijā teici, ka mīļumu, ko nu dod savai ģimenei, esi smēlies no savas omītes.. Kā Tu redzi, cik nozīmīgi un kāda loma bērna dzīvē ir vecvecākiem?**\n\n  \n\nTagad es saprotu, cik ļoti svarīgu kodu man iedeva mana omīte un arī Liepājas vecmāmiņa. Es diemžēl nepiedzīvoju nevienu no saviem vectētiņiem, bet es redzu, kāds milzīgs prieks ir Kristapam, satiekot savus vectētiņus un vecmāmiņas. Tā mīlestība ir tik eksplozīva, pilnīgi jauna pakāpe, kurā vecvecāki var ieraudzīt savus mazbērnus, kā viņu turpinājumus. Kad nav dienu no dienas jārūpējas par sīkumiem, bet var baudīt kopā būšanu ar bērnu un viņu lutināt.. Vienmēr, kad Kristapa vecvecāki ierodas, ir svētki!\n\n  \n\n**Ja es saku vārdu “saknes”, kas Tev nāk prātā, to dzirdot?**\n\n  \n\n_(Ilgi domā.)_ Saknes.. _(Domā.)_ Saknes nosaka to, kur būs mūsu zari. Sakņu sistēma ir tā, kurā ir kods par jebko, kas ir tas augstākais. \n\n> Lai arī saknes atrodas zem zemes, saknes, kas piesātinātas ar mīlestību, garīgumu un kaut kādu jēgas pilnu eksistenci, spēj izaudzēt tādu stumbru un salapot zarus tieši tik krāšņi, cik stiprs iekšā ir bijis šis kods.****\n\nDzīvi mēs sākam kā mazas zīlītes un pakāpeniski kļūstam par lapiņām un zariem, un to fundamendu. Tas pieprasa jaunu atbildības sajūtu, bet, kad to ar prieku pieņemam, tā kļūst par vislielāko dzīves jēgu un visskaistāko piepildījumu, lai katru vakaru dotos gulēt un gaidītu atkal rītu.\n\nFoto: Lūcija Rošāne\n\n  \n\n***\n\n  \n\n  \n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Vecāki](https://www.izaugtmilestiba.lv/blog/categories/vecāki)",
    "category": "sarunas",
    "categoryName": "Sarunas",
    "readTime": "8 min",
    "author": "Laura Bērziņa",
    "date": "2020-05-15",
    "published": true
  },
  {
    "title": "skirts_tetis",
    "excerpt": "Source: https://www.izaugtmilestiba.lv/post/skirts_tetis",
    "content": "# skirts_tetis\n\n---\n\n# Ikviens tētis ir svarīgs \n\n  * Izaugt Mīlestībā\n  * Sep 7, 2019\n  * 3 min read\n\n**Es ļoti ceru, ka pavisam drīz mēs Tēvu dienu svinēsim tik pat skaļi, skaisti un bez izņēmuma visi, kā svinam Māmiņdienu. Tomēr šoreiz es aizdomājos par ģimenēm, kuras ir šķirtas.. Par tētiem, kas svētku brokastīs kopā ar saviem bērniem nebūs. Un par šo tēmu vairāk man lika padomāt biedrības \"Tēvi\" veiktais pētījums. Lūk, pāris secinājumi no tā!**\n\n  \n\n  \n\n**Nekas nav viennozīmīgs**\n\n  \n\nUzreiz vēlos pateikt, ka nekāda pozīcija \"par labu mammai\" vai \"par labu tētim\" ar šo materiālu netiek ieņemta. Ir dažādas situācijas, ir dažādas mammas un dažādi tēti. Un galu galā - ir iespējami dažādi scenāriji, lai vecāki arī pēc šķiršanās būtu joprojām brīnišķīgi vecāki. Šis pētījums aktualizē jautājumus, par kuriem bieži nerunājam, jo tik daudz pieņēmumi mums šķiet pašsaprotami. Tieši tāpēc vēlējos padalīties - lai mēs paraudzītos uz šādu situāciju nedaudz plašāk. Kāds, protams, kliegs - \"tas tēvs, kas svētku brokastis ar savu bērnu kopā neēd, noteikti pats arī ir vainīgs\", tomēr šoreiz - bez nosodījuma. Protams, ka tētis, kas izlejm pats neiesaistīties bērnu dzīvē pēc šķiršanās, ir atbildīgs par attiecībām, kas veidosies starp bērniem un tēvu. Tomēr šoreiz iztiksim bez savām interpretācijām par šķirtajām ģimenēm, jo cita kurpēs mēs iekāpt nevaram. Jāstaigā vien pašiem ar savējām :)\n\n  \n\n**Pētījuma secinājumi**\n\n  * Kaut arī netiek apšaubīta tēva nozīmīgā loma bērna aprūpē, tomēr uzskats, ka bērnam primāri jābūt kopā ar mammu, dominē gan abu vecāku, gan ģimenes jautājumu speciālistu un institūciju pārstāvju viedokļos. Šķiršanās gadījumā no savienības - „tēvs, māte, bērns”, kopā parasti paliek pēdējie divi. \n\n  * Vecāku šķiršanās rezultātā, vīrieša kā tēva statuss tiek apdraudēts. Tēvi pārdzīvo šķiršanās procesu, īpaši to, ka tiek traucēta viņu saskarsme ar bērniem. \n\n  * Šķiršanās rezultātā, kad bērns paliek dzīvot pie mātes, tēvam kā nerezidējošajam vecākam būtiski sarūk iespējas līdzvērtīgi iesaistīties bērna aprūpē. Arī lēmumus, kas būtiski ietekmē bērna attīstību, primāri pieņem tas vecāks, kurš nodrošina bērna ikdienas aprūpi, un parasti tā ir māte. Civillikumā noteiktais, ka abiem vecākiem ir vienādas tiesības un pienākumi attiecībā uz bērna aprūpi, realitātē parasti netiek īstenots. \n\n  * Nerezidējošā tēva iesaistīšanās bērna dzīvē ir ļoti atkarīga no viņa attiecībām ar bērna māti. \n\n> Jo pozitīvākas ir šīs attiecības, jo harmoniskāka un pilnvērtīgāka ir tēva iesaiste bērna dzīvē arī pēc šķiršanās, un otrādi – jo konfliktējošākas ir šķirto vecāku attiecības, jo tēva līdzdalība bērna dzīvē ir apgrūtinātāka. \n\n  * Pēdējos gados tiesās arvien pieaugošais izskatīto šķirto tēvu prasību skaits saskarsmes tiesību lietās liecina par saskarsmes jautājumu pieaugošo problemātiku šķirtajās ģimenēs. \n\n  * Strīdos par ģimenes lietām šķirtie tēvi nereti ir vienīgie procesā iesaistītie vīrieši. Tāpēc nepārsteidz, ka tēvi intervijās pauž pārliecību, ka tiesas, skatot bērnu saskarsmes un apgādības lietas, ir labvēlīgākas pret mātēm. Tiesās par ģimenes jautājumiem atbildīgās institūcijas (tiesneši, bāriņtiesas, advokatūra) Latvijā ir galvenokārt sieviešu rokās. Neuzticēšanos palielina arī tas, ka tēviem trūkst zināšanas par efektīvu savu tiesību aizstāvēšanu. \n\n  * Saskarsmes laiks (noteiktās dienas un stundas), ko tiesas piešķir šķirtajiem vecākiem ir izteikti neproporcionāli sadalīts. Vairāk nekā pusei nerezidējošo tēvu saskaņā ar tiesas spriedumu regulārās tikšanās ar bērnu nav biežāk par vienu reizi divās nedēļās.\n\n> Stundu izteiksmē tēvi pēc šķiršanās savus bērnus vidēji redz tikai 13% no visa laika. \n\n  * Neatkarīgi no tā, vai saskarsme noteikta tiesas vai sarunu ceļā, visbiežāk tā tiek noteikta pēc vienas formulas: katru otro nedēļas nogali un katra otrā svētku diena. Tāpēc bērna ikdienas dzīve norit pie viena vecāka (parasti - mātes), savukārt, brīvais laiks tiek savstarpēji starp abiem vecākiem pārdalīts. Praksē šie principi nereti noved pie tā, ka tēva un bērnu saikne kļūst (vai turpina palikt) vāja. \n\n> Praktizētais „brīvdienu tēva” modelis būtiski ierobežo pilnvērtīgu un kvalitatīvu tēva iesaisti bērna aprūpē, turklāt fragmentāra saskarsme nereti ir psiholoģiski smaga kā bērnam, tā tēvam. \n\n  * Brīvdienu tikšanās var būt arī finansiāli smaga, it īpaši maznodrošinātiem tēviem.\n\n  * Tēva spēju parūpēties un audzināt bērnu tiesas un mātes nereti sasaista ar viņa finansiālo nodrošinājumu. Šāda līdzsvarotā reciprocitāte (“tu man, es tev” līdzīgā apjomā) ļauj uzturnaudu pielīdzināt nosacītai “nomas maksai” par privilēģiju baudīt saskarsmi ar bērnu. Gadījumos, ja vecāku attiecības ir draudzīgas, uzturnauda un saskarsmes tiesības var kļūt viena no otras mazāk atkarīgas. \n\n  * Attieksme pret jaunām partnerattiecībām ir atšķirīga atkarībā no tā, vai tās izveidojas šķirtajam tēvam vai mātei. No tēva tiek sagaidīts, ka līdz ar jaunām partnerattiecībām mazināsies bērniem veltītais laiks un uzmanība. Savukārt mātēm jaunie partneri nereti aizstāj nerezidējošā vecāka tiesības un pienākumus. Abos gadījumos bioloģisko tēvu saikne ar paša bērniem mazinās.\n\n  \n\n**Lai mums visiem mīļa Tēvu diena, bet galvenais - katram bērnam atbildīgs, sirds gudrs un foršs tētis! Tāds, par kuru ikviens bērns var teikt - viņš ir mans varonis!**\n\n  \n\n***\n\n_Avots:_[__Biedrības \"Tēvi\" veiktais pētījums \"Tētis uz 13 procentiem\"__](http://tevi.lv/wp-content/uploads/2017/09/Tetis-uz-13-procentiem_report_05-08.pdf)\n\n_Ir milzīgs prieks par \"Tēvi\" darbu un šo jautājumu aktualizēšanu! Un ne tikai! Ieskaties un izlasi arī ieteikumus, kā šo situāciju varētu (un vajadzētu!) uzlabot._\n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Vecāku un mazuļa veselība](https://www.izaugtmilestiba.lv/blog/categories/veseliba)",
    "category": "sarunas",
    "categoryName": "Sarunas",
    "readTime": "3 min",
    "author": "Laura Bērziņa",
    "date": "2019-09-07",
    "published": true
  },
  {
    "title": "socialie-tikli-berniem",
    "excerpt": "Source: https://www.izaugtmilestiba.lv/post/socialie-tikli-berniem",
    "content": "# socialie-tikli-berniem\n\n---\n\n# Sociālo tīklu profili bērniem\n\n  * Izaugt Mīlestībā\n  * Oct 14, 2019\n  * 2 min read\n\n**Apjukums - ļaut bērnam reģistrēties sociālajos tīklos vai nē - ir ļoti saprotams. No vienas puses šķiet, ka neatļaujot mēs pasargāsim savus bērnus, jo aizvien biežāk ikdienā dzirdam par emocionālu pazemošanu internetā, privātuma pārkāpumiem, sekām saziņai ar svešām personām.. Tomēr no otras puses asi aizliegumi savstarpējo uzticēšanos ar bērnu visdrīzāk nevairos, un mēs jau saprotam, ka sociālie tīkli ir krietni nozīmīgāka mūsu bērnu dzīves daļa, kā tā, iespējams, ir mums. Kopā ar**[** _DROŠS INTERNETS.LV_**](https://drossinternets.lv/)**piedāvājam dažus praktiskus ieteikumus, zelta vidusceļu meklējot!**\n\n  \n\nIepazīstini savu bērnu ar sociālo tīklu noteikumiem. Lietošanas noteikumos (angļu valodā\n\n“terms of use”) ir skaidri norādīts vecums, no kura ir paredzēts lietot sociālo tīklu pakalpojumus: _YouTube_ , _Instagram_ , _Snapchat_ , _Facebook_ vecuma ierobežojums ir, sākot no 13 gadiem, _WhatsApp_ no 16 gadiem. Liela daļa bērnu melo par savu vecumu, lai varētu lietot šos pakalpojumus, tāpēc vecākiem jāzina, kur bērni ir reģistrējušies, un jāuzņemas\n\natbildība par viņu darbībām internetā.\n\n  \n\nUzzini par privātuma iestatījumiem un parādi bērnam, kā tos lietot. Kopīgi pārskatiet sava bērna konta privātuma un drošības iestatījumus, nodrošinot, ka bērna konts ir pēc iespējas privātāks, ierobežojot svešām personām piekļuvi tam - redzēt ievietotās bildes, video, komentārus un sazināties ar viņu. Var noderēt [_Sociālo tīklu drošības ceļvedis_](https://drossinternets.lv/lv/materials/download/13).\n\n  \n\nIzskaidro un aicini savu bērnu cienīt citus internetā - neapvainot, nepazemot citus un nelietot\n\nrupju un aizskarošu valodu, sarakstoties vai komentējot savu vienaudžu ievietoto saturu. Atgādiniet savam bērnam, lai vienmēr kārtīgi padomā, pirms kaut ko publicē savā sociālo tīklu kontā, jo kontrole pār publicētā izplatību pazudīs.\n\n  \n\nParādi savam bērnam, kā var ziņot caur sociālo tīklu platformu palīdzības rīkiem, ja viņu aizvaino vai pazemo. Tev noderēs Sociālo tīklu drošības ceļvedis. Vienojieties, ka bērns noteikti problēmsituācijās meklēs palīdzību pie pieaugušajiem - vecākiem, pedagogiem, zvanot Uzticības tālrunim 116111 vai aizpildot [_ziņojumu formu Drossinternets.lv_](https://drossinternets.lv/lv/zinot) mājas lapā.\n\n  \n\nVecāki ar vienu aci var sekot līdzi, ko bērns dara internetā - izveido kontu tajās pašās sociālo tīklu platformās, kurās uzturas tavs bērns. Tev nav viņam jāraksta, jālaiko bildes un par katru sīkumu jāstrostē, bet svarīgi, ka vēro, ko viņš tur dara, ar ko draudzējas, ko ievieto un cik daudz laika tur pavada.\n\n  \n\nBrīdini par viltus kontiem un svešām personām, ar kurām bērns iepazīstas caur\n\nsociālajiem tīkliem. Pārrunā ar bērnu, ka jābūt piesardzīgiem attiecībā uz personām, ar\n\nkurām viņš iepazīstas internetā. \n\n  \n\n> Ļoti vērtīgi ir regulāri aprunāties ar savu bērnu par dažādām tēmām, lai viņš jūt, ka var uzticēties vecākiem, ka vecākiem svarīgi, ko viņš domā, un ka viņš var uzticēt savas problēmas arī saistībā ar to, kas notiek sociālajos tīklos.\n\n  \n\nKontrolē laiku, ko bērns pavada sociālajos tīklos. Bērniem var ātri izveidoties atkarība (pazīmes atradīsi [_šeit_](https://drossinternets.lv/lv/info/interneta-atkariba)), kā arī bērns var ļoti ietekmēties no sociālajiem tīkliem (padomus, kā to aizkavēt, atradīsi [_šeit_](https://drossinternets.lv/lv/materials/download/40).)\n\n  \n\n**Varbūt, ka šo nemaz nezināji!**\n\n  \n\nArī pašu sociālās platformu politikā atrodami dažādi ieteikumi vecākiem par bērnu drošību internetā. Lūk, [__Instagram__](https://help.instagram.com/154475974694511/) vietne piedāvā savus ieteikumus vecākiem, arī [__Snapchat__](https://storage.googleapis.com/sc-support-web/safety/parents-guide-en.pdf) izveidojuši savu padomgrāmatu, ieteikumus izstrādājuši arī [__Yotube__](https://support.google.com/youtube/answer/2802272) __,__ sava privātuma politika izstrādāta arī [__Twitter__](https://help.twitter.com/en/safety-and-security/account-security-tips#password) _._\n\n  \n\nBūsim zinoši, mīļie!\n\n  * [Vecāki](https://www.izaugtmilestiba.lv/blog/categories/vecāki)\n  * [Tīņi](https://www.izaugtmilestiba.lv/blog/categories/tīņi)",
    "category": "2-3-gadi",
    "categoryName": "2.-3. gadi",
    "readTime": "2 min",
    "author": "Laura Bērziņa",
    "date": "2019-10-14",
    "published": true
  },
  {
    "title": "stress",
    "excerpt": "Stresa reakcijas vienmēr izjūtam arī ķermeniski - kādu pārņem drebuļi, kādam sāk trīcēt rokas un balss, citam svīst plaukstas, piere noklājas sviedriem, tonizējas muskuļi. Kādam satraukumā sāk straujā...",
    "content": "# stress\n\n---\n\n# Ķermeniska trīce - vērtīgs reflekss\n\n  * Izaugt Mīlestībā\n  * May 24, 2022\n  * 6 min read\n\nUpdated: Sep 25, 2023\n\n**Pēdējos trīs mēnešus ikdienā jo īpaši domāju par to, kāpēc liela stresa apstākļos ieteikums meditēt vai “vienkārši nomierināties” nestrādā. Kāpēc tas, ko moderni sauc par palikšanu “augstajās vibrācijās”, nav iespējams, ja piedzīvojam spēcīgu, ķermenisku satraukumu? Un kāda šai prasmei (vai neprasmei) ir saistība ar garīgumu?**\n\n  \n\n  \n\n**Reakcija, kas sargā**\n\n  \n\nStresa reakcijas vienmēr izjūtam arī ķermeniski - kādu pārņem drebuļi, kādam sāk trīcēt rokas un balss, citam svīst plaukstas, piere noklājas sviedriem, tonizējas muskuļi. Kādam satraukumā sāk straujāk sisties sirds, paaugstinās pulss, elpošana kļūst ātra, bet kāds, šķiet, - vispār teju neelpo (jo elpo ļoti sekli).\n\n  \n\nKad esam satraukti, samazinās patīkamie hormoni, kas rada labsajūtu. Vienlaicīgi izdalās stresa hormoni – kortizols un adrenalīns - daba to paredzējusi, lai mēs varētu sevi aizstāvētu, lai izjustu agresiju, ja nepieciešams aizstāvēties, cīnīties vai bēgt.\n\n  \n\nPiedzīvojot stresu ķermenī, aktivizējas fizioloģiskie procesi, kas paredzēti, lai veiktu aktīvu fizisku rīcību, tomēr mēs ļoti bieži tā vietā, lai no stresa atbrīvotos, turpinām pavadīt laiku, sēžot pie datora, telefona vai TV ekrāna. Šādi jau aktivizētā stresa reakcija ķermenī paliek neizraģēta.\n\nUn ar laiku uzkrātais un neizreaģētais stress sāk radīt ar fizisko vai mentālo veselību saistītas problēmas.\n\n  \n\n**Garīguma pamatā ir drošība**   \n\nGluži tāpat, kā atšķiras situācijas, kas mums izraisa stresu, atšķiras arī tas, kā stresā uzvedamies, kā uz satraukumiem reaģējam, un tas nav atkarīgs no mūsu apzinātas izvēles - te liela loma ir refleksiem. Smadzenes cenšas “paredzēt” nākamo soli, balstoties uz pagātnes notikumiem, pieredzi, piedzīvoto, ieradumiem. Tieši tāpēc uz vienu notikumu varam reaģēt atšķirīgi.\n\nTomēr mūs visus vieno fizioloģiska nepieciešamība no stresa atbrīvoties, ļaut ķermenim piedzīvot kaut imitētu cīņu vai bēgšanu, tas nozīmē aktīvu fizisku kustību un/vai savu emociju izlādi, lai ķermenis atgūtu līdzsvaru. Un tikai pēc tam varam runāt par dažādām miera praksēm.\n\n> Ja satraukums ir “pīķa augstumā” un tas jau izpaužas ķermeniski, izjūtot nemieru, trauksmi, bailes, - par kādu palikšanu “augstajās vibrācijās” var būt runa? \n\n“Reizēm dzirdu stāstus, ka cilvēks cenšas nomierināties, atslābināties un meditēt, bet tas padara situāciju tikai sliktāku, jo trauksme un nemiers pieaug,” stāsta Kristīne. “Tā ir droša zīme, ka stresa ir pārāk daudz, tas ir uzkrājies un nav izreaģēts. Tad es iesaku pirms atslābināšanās vispirms veikt kādu fizisku aktivitāti, piemēram, enerģiski iztīrīt māju, iziet pastaigā vai veikt dažus vingrojumus – to, kas liek pavisam nedaudz iesvīst un nedaudz paātrina sirdsritmu.”\n\n> Ļoti svarīgi atcerēties arī par Maslova vajadzību hierarhijas piramīdu. Bez bāzes drošības izjūtas nevaram “pakāpties“ augstāk, jo dziļu, patiesu mieru izjust sev nevaram piespiest, nevaram sevi uz to pierunāt ar prātu.\n\nTas nenozīmē, ka meditēt un relaksēties nevajag - tas ir pat vēlams (ja tas mūsos vairo drošības sajūtu), tomēr vispirms satraukums ķermeniski ir no sevis jāizreaģē ārā.\n\n  \n\n**Kam pretojies - tas turpinās**\n\n  \n\nJa mēs cītīgi klausītos savā ķermenī, to pavērotu brīžos, kad satraukums kļūst lielāks par mums, noteikti pamanītu mirkli, kad ķermenis ziņo - laiks atbrīvoties no milzīgās spriedzes! Liela satraukuma brīžos mēdzam trīcēt, tā kā vibrēt - to sauc par neirogēno trīci, kas ir dabisks primitīvais reflekss un raksturīgs visiem zīdītājiem. Ar neirogēnās trīces palīdzību ķermenis cenšas atbrīvoties no liekā uzbudinājuma un satraukuma. Ja mēs tai ļautos, tas palīdzētu nomierināties ātrāk.   \n\nTomēr cilvēks ir meistars uz savu emociju noliegšanu, izvairīšanos just un šai vibrācijai neļaujas, cenšoties to apslāpēt. \n\n> Mēs tik bieži sevi kušinām, liekam saņemties, sēdēt mierīgi, būt pieklājīgiem, izturēt, paciest, savākties, ka ar laiku iemācāmies - ir “labās” emocijas, ko izpaust drīkst, un ir “sliktās”, kas jāpatur pie sevis. Patiesībā ļoti bieži šo mēs “apgūstam” jau bērnībā. Tā ar gadiem kļūstam par profesionāliem savu sajūtu un emociju noliedzējiem, kamēr stress ķermenī tikai krājas.\n\n(Un pēc gadiem vairs paši nesaprotam, ko jūtam, vai maz ko jūtam? Pst.- nespējai tikt klāt savām emocijām, nespējai citiem pateikt, ko jūtam, ir pat savs vārds - “aleksitīmija”.) \n\n> Bet sadziedēt varam tikai to, ko jūtam jeb _If you can feel it, you can heal it_. Ja vēlamies tikt no nepatīkamajām emocijām vaļā, mums tās sevī jāpiedzīvo.\n\n“Ir pētījumi, kas pierāda, ka emocijas ilgst 90 sekundes un tad to intensitāte mazinās. Ja ļaujam sev just, piemēram, satraukumu vai bailes, necenšoties mazināt diskomfortu, - ja to spējam izturēt 90 sekundes, ja neliekam sev rimties, šī emocija pāriet,” uzsver Kristīne. “Emocijas ir kā viļņi - jo vairāk spējam tam ļauties, jo katrs nākamais vilnis ir mazāks.”   \n\n**Piedzīvot nepatīkamās izjūtas ir dabiski**\n\n  \n\nLai nebūtu pārpratumu - tas, ka stresu izpaust ir svarīgi, nenozīmē, ka šādi izlādējoties varam darīt pāri citiem. Protams, ka dzīve ir dzīve - gadās, ka sakliedzam vai uz mums sakliedz nepelnīti. Tomēr būtu svarīgi saprast, kā varam sev palīdzēt veselīgā veidā, piemēram, izmantojot sava ķermeņa dabiskās stresa izreaģēšanas spējas. Stress paredzēts aktīvai fiziskai vai emocionālai izlādei, un piemērotākās metodes katram būs savas.\n\n  \n\n**Pie ciešanām nav jāpierod**   \n\n“Ir izpētīts, ka pēdējās desmitgadēs cilvēkam ikdienā ir jāpārstrādā desmitiem miljonu vairāk informācijas, kā agrāk,” norāda Kristīne. “Tiekam stimulēti ikdienā ik uz soļa no visām pusēm daudz un dažādos veidos, un tas mūsu nervu sistēmai ir liels izaicinājums. Pat tad, kad it kā atpūšamies, izvēlamies ņemt rokās telefonu vai TV pulti, dodot atkal savām smadzenēm jaunus impulsus.”   \n\nTomēr tā ir un paliek tikai mūsu pašu atbildība - rūpēties par to, lai esam pilni enerģijas. Jā, cilvēkam atbildību uzņemties nepatīk, un visbiežāk meklējam palīdzību, kad esam krīzē, kad piedzīvojam fiziskas sāpes vai spēcīgas psiholoģiskas problēmas. Tāda ir cilvēka daba! \n\n> “Gadās, ka ar sāpēm samierināmies, gadiem dzīvojot diskomfortā, pastāvīgā stresā ar hroniski savilktiem muskuļiem, vienmēr aizkaitināti un sev sakām “tas jau normāli, tāda ir dzīve un tā jābūt”. Bet tā nav norma un tā tam nav jābūt,” norāda Kristīne. \n\n“Tāpēc ļauj sev piedzīvot uztraukumu un atceries, ka visas izjūtas ir labas, tām visām ir sava un svarīga nozīme. Miers nāks, kad tam iedosi sevī vietu.”\n\n  \n\n**Varbūt noder!**\n\n**Stresa atbrīvošanas metodes:**\n\n  * **Rūpējies par savu miegu.** Miegs ir pamatu pamats, par ko būtu jārūpējas, jo gan fiziski, gan mentāli atjaunošanās visefektīvāk notiek tieši miega laikā. \n\n  * **Izmēģini “Tension and Trauma Release Exercises”.** TRE**** jeb spriedzes un traumu atbrīvojoši vingrojumi palīdz piedzīvot neirogēno trīci. Tas palīdz līdzsvarot nervu sistēmu, atbrīvoties no satraukuma un sasprindzinājuma, ko uzkrājis ķermenis. Tā ir metode, kas palīdz izvairīties no hroniska stresa “bonusiņiem” - fiziskām sāpēm ķermenī.\n\n  * **Dod iespēju sportiņam.** Kustība ir brīnišķīga metode, tomēr visefektīvāk stresu izlādēsim, ja fizisko slodzi sev iedosim tieši satraukuma brīdī. Protams, ka ļoti bieži darba dienas vidū nav iespējams izskriet aplīti parkā vai doties uz treniņu sporta zālē, tomēr 30 pietupienus pie darba galda uztaisīt mēs varam. Vēl kāds labs paņēmiens - nostājies pret sienu un “stum” to ar spēku no sevis prom. Svarīgi atcerēties, ka fiziskais treniņš, kas paredzēts stresa izlādei, nedrīkst būt lielas slodzes, izaicinošs treniņš, jo pārāk intensīva fiziskā slodze ķermenī paaugstina stresa hormonus. Tam jābūt mierīgam vai īslaicīgam, piemēram, pastaiga raitā, ritmiskā solī vai 20-30 minūšu joga. Ļoti labi strādā arī izlēkāšanās mūzikas pavadībā vai sava ķermeņa izpurināšana.\n\n  * **Atbrīvo savas emocijas.** Raudāšana ir ļaušanās emocijām, kas ir būtisks priekšnosacījums stresa izreaģēšanai. Asaru sastāvā ir stresa hormons kortizols un raudot mēs no tā atbrīvojamies.\n\n  * **Biežāk sev pajautā – ko es šobrīd varu atslābināt savā ķermenī?** Ja ķermenis ir hroniski saspringts un muskuļi ir savilkti, smadzenes to uztver kā zīmi - jāgatavojas cīņai vai bēgšanai, tāpēc uzbudinājums stresa stāvoklī nepāriet. Atslābinot savilktos, saspringtos muskuļus, mēs dodam smadzenēm ziņu, ka stress jeb apdraudējums ir pagājis un var atslābt.\n\n  * **Atceries - elpo!** Satraukumā mēs sākam elpot ātri un sekli. Rezultātā saelpojamies pārāk daudz skābekļa un tas pastiprina trauksmi. Tāpēc ieteicama diafragmālā elpošana, fokusējoties uz izelpām. Elpojot izmanto diafragmu - elpo tā, lai izelpas ir garākas par ieelpām. Piemēram, ieelpo trīs sekundes, bet izelpo - sešas. Ar laiku ieelpas un izelpas ilgumu var palielināt.\n\n  * **Izmanto sazemēšanās tehniku.** Paveries apkārt un atrodi 3 lietas, ko redzi, 3 lietas, ko dzirdi, 3 lietas, ko vari saost, 3 lietas, ko var sajust, pataustīt. Tas satraukto prātu pievērš esošai realitātei, atgriež šeit un tagad, nevis prāta radītajam, satraucošajam haosam. Jo visbiežāk stresu rada satraucošās domas un scenāriji par iespējamo nākotni, ko savā prātā “uzbūvējam”. \n\n  * **Rūpējies par atpūtu.** Tāpat kā telefonam ik pa laikam jāuzlādē baterija, lai tas turpinātu darboties, tāpat kā mašīnai jāuzpilda bāka, lai tā brauktu tālāk, tāpat kā sirdij pirms nākamās saraušanās ir atpūtas pauze – tāpat arī cilvēkam ir nepieciešami miera un līdzsvara brīži, kuros atjaunoties un uzkrāt spēkus nākamajiem izaicinājumiem. \n\n> Cilvēkam šķiet, lai vairāk padarītu, ir jāstrādā vairāk. Lai sasniegtu vairāk, ir jādara vairāk. Tomēr glužit tā nemaz nav. \n\nMēs esam ieprogrammēti domāt, ka tad, kad neko nedarām un “neražojam”, mēs izniekojam savu laiku. Reizēm atpūtas mirkļos pat jūtamies vainīgi - taču pētījumi apliecina, ka šāda pieeja ir kļūdaina. Tas nav ilgtspējīgi un noved pie pārslodzes, spēka izsīkuma, stresa, izdegšanas un veselības problēmām. Cilvēks nav radīts triekties uz 100 km/h visas dienas garumā un tā katru dienu. Dodot sev laiku atjaunoties, restartēties, būsim daudz produktīvāki un radošāki darbā un komunikācijā ar citiem. Pretēji izdzītam, nogurušam prātam, kas ir pārslogots un nespēj saskatīt risinājumus, pieļauj kļūdas un kļūst emocionāli nestabils.\n\n  \n\n***\n\nKonsultē: **Kristīne Brice** , Bc. Psych, jogas pasniedzēja un TRE® (Tension & Trauma Release Exercises) speciāliste Latvijā, [_JOGAS ELPA_](https://www.jogaselpa.lv/pakalpojumi/) un TRE LATVIJA radītāja.\n\n  \n\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Iedvesma un idejas](https://www.izaugtmilestiba.lv/blog/categories/iedvesma)",
    "category": "sarunas",
    "categoryName": "Sarunas",
    "readTime": "6 min",
    "author": "Laura Bērziņa",
    "date": "2023-09-25",
    "published": true
  },
  {
    "title": "toddler_autokresls",
    "excerpt": "Source: https://www.izaugtmilestiba.lv/post/toddler_autokresls",
    "content": "# toddler_autokresls\n\n---\n\n# \"Toddler\" (12-36 mēneši) auto krēsliņa meklējumos!\n\n  * Izaugt Mīlestībā\n  * Sep 12, 2020\n  * 2 min read\n\n**Ja pirmais auto krēsliņš mazulim bija groziņš, tad apmēram uz bērna gada vecumu būs jārūpē nākamais –**[** __toddler__**](https://besafe.lv/autokreslini-maziem-berniem/)[** _auto krēsliņš_**](https://besafe.lv/autokreslini-maziem-berniem/)**, kas derēs apmēram līdz bērna četru gadu vecumam.**\n\n  \n\n**Pirms auto krēsliņa izvēles**\n\nPar svaru būtiskāks ir bērna vecums un augums centimetros, tāpēc autokrēsliņa lietošanas laika diapazons uz krēsliņa marķējumiem tiek norādīts pēc bērna auguma un vecuma. Jaunais Eiropas Savienības drošības standarts nosaka, ka bērns vismaz līdz 15 mēnešu vecumam jāved pretēji braukšanas virzienam, tāpēc būtu vēlams arī nākamo auto krēsliņu meklēt tādu, lai bērnam būtu pietiekami ērti, sēžot ar skatu pretēji braukšanas virzienā. Ja izvēlētais autokrēsliņš ir lietojams gan ar skatu pretēji, gan braukšanas virzienā, tad lēmumu par to, cik ilgi vest bērnu pretēji braukšanas virzienam, vecāki var pieņemt laika gaitā. Tāpat - auto krēsliņam jāspēj augt līdzi bērnam, tas nozīmē, ka krēsliņa galvas balstam ir jābūt regulējamam.\n\nAutomašīnas krēsla slīpuma leņķis mēdz atšķirties no 5-25 grādiem. Tas ietekmē gan to, kā autokrēsliņš der automašīnā, gan to, kādā leņķī sēž bērns, tāpat - vai aizmiguša bērna galva nekrīt visu laiku uz priekšu. Pārāk slīpa pozīcija, braucot ar skatu uz priekšu, arī nav vēlama, jo avārijas brīdī bērnam drošāka būs stāvāka pozīcija. Tāpēc vienmēr vajag pamēģināt šo autokrēsliņu ielikt savā (!) automašīnā un iesēdināt tajā bērnu, pirms autokrēsliņš tiek nopirkts.\n\n> Autokrēsliņa rotēšana par 360 grādiem nav radīta drošībai, bet gan praktiskumam un ikdienas ērtībai. Šī funkcija ir bonuss, lai bērna ielikšana un izņemšana no autokrēsliņa būtu vienkāršāka. Atpakaļskats bērnam ir absolūti drošākā autokrēsliņa pozīcija automašīnā.\n\n  \n\n**Šis var noderēt!**\n\n  * Ir ļoti svarīgi, lai autokrēsliņā iebūvētās drošības jostas tiek pievilktas maksimāli stingri (starp bērna ķermeni un jostu jābūt maksimums divu pirkstu attālumam), it īpaši autokrēsliņos ar skatu uz priekšu;\n\n  * Tuvojoties aukstākam laikam, bērnu autokrēsliņa liekam BEZ virsdrēbēm;\n\n  * Bērns autokrēsliņā vienmēr ir jāpiesprādzē - sēdēšana krēsliņā nepiesprādzētam, nepasargās bērnu avārijas brīdī;\n\n  * Ir pieejami dažādi aksesuāri (svarīgi pārbaudīt, vai tie ir testēti _crash_ testos), kas atvieglo bērna sēdēšanu automašīnā, kā arī automašīnas un krēsliņa kopšanu;\n\n  * Tāpat - nedrīkst turpināt lietot autokrēsliņu, kas ir bijis iesaistīts avārijā (arī tad, ja nav vizuāli redzami nekādi defekti). \n\n  \n\n**Ideālā auto krēsliņa**** _Check list_****. Izdrukā un dodies ar šo saraktu uz veikalu!**\n\n  * Autokrēsliņam ir piecu punktu drošības josta bērna piesprādzēšanai;\n\n  * Tam ir regulējams augstums un ir pietiekami vietas bērna kājām;\n\n  * Tam ir viegli regulējamas un vairākas slīpuma pozīcijas;\n\n  * Autokrēsliņa uzbūve piedāvā pietiekami daudz vietas bērna kājām, lai bērnu vestu atpakaļskatā;\n\n  * Autokrēsliņam ir ISOfix bāze - tā būs vieglāk un ātrāk pareizi ielikt krēsliņu automašīnā vai pārlikt no vienas uz otru;\n\n  * Autokrēsliņā ir iestrādāti skaņas, gaismas vai krāsas indikatori, kas signalizē par pareizu krēsliņa ievietošanu – tas ļauj nešaubīgi pārliecināties, ka tas ir ievietots pareizi un droši);\n\n  * Autokrēsliņam ir papildus sānu aizsardzība;\n\n  * Autokrēsliņam ir elpojošs un viegli kopjams audums.\n\n  * No autokrēsliņa bērnu ir ērti un viegli izņemt / ielikt automašīnā.\n\n***\n\n_Materiāls tapis sadarbība ar \"Izaugt Mīlestībā\" mīļiem draugiem - \"_[__BeSafe__](https://besafe.lv/) _\" !_\n\n  * [Praktiskā gatavošanās](https://www.izaugtmilestiba.lv/blog/categories/gatavosanas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Bērnudārznieks](https://www.izaugtmilestiba.lv/blog/categories/bērnudārznieks)",
    "category": "bernudarzs",
    "categoryName": "Bērnudārzs",
    "readTime": "2 min",
    "author": "Laura Bērziņa",
    "date": "2020-09-12",
    "published": true
  },
  {
    "title": "valoda",
    "excerpt": "Interesanti, ka jau grūtniecības laikā bērnam attīstās klausīšanās prasmes, kas ir pamatā valodas apguvei. Apmēram 17.-18. grūtniecības nedēļā bērniņš spēj saklausīt apkārt esošās skaņas. Vidēji 27. g...",
    "content": "# valoda\n\n---\n\n# Riti raiti valodiņa!\n\n  * Izaugt Mīlestībā\n  * Jan 18, 2021\n  * 5 min read\n\nUpdated: Dec 28, 2021\n\n**“Bērnam gada vecumā vajadzētu prast izteikt vienu vārdu, pusotra gada vecumā – veidot divu vārdu frāzes, bet divu gadu vecumā – teikumus, kuri sastāv no trīs vārdiem,” nosaka audiologopēde**[** _EVA_**](https://www.instagram.com/audiologopede_e/)** _BALODE_****. Un lai gan neviens mazulis nav ieliekams vienā un visiem piemērotā attīstības tabulā, runai ir svarīgi pievērst uzmanību. Jo tā tiešā veidā ietekmē arī citus nozīmīgus procesus bērna attīstībā.**\n\n  \n\n  \n\n**Valoda sākas ar klausīšanos**\n\n  \n\nInteresanti, ka jau grūtniecības laikā bērnam attīstās klausīšanās prasmes, kas ir pamatā valodas apguvei. Apmēram 17.-18. grūtniecības nedēļā bērniņš spēj saklausīt apkārt esošās skaņas. Vidēji 27. grūtniecības nedēļā mazuļa galvas smadzenes spēj skaņas apstrādāt. Tāpēc nereti, kad bēbītis puncī kustas aktīvāk, dod par sevi zināt ar kādu spērienu vai izstieptu rociņu, tas ir tāpēc, ka viņš reaģē uz mammas balsi vai citām skaņām. \n\n  \n\nKad mazulis ir piedzimis, klausīšanās prasmes turpina attīstīties. “Vispirms bērniņš uz apkārtnes skaņām vienkārši reaģē, piemēram, raudot vai spārdoties, ja skaņas nav patīkamas vai ir pārāk skaļas. Pēc laiciņa bērns iemācās skaņu lokalizēt jeb reaģēt un pagriezt galviņu skaņas avota virzienā. Vēlāk mazulis skaņas jau sāk atpazīt un lēnām mācās tās nosaukt,” norāda audiologopēde. \n\n> Tāpēc jau laikā, kad bērniņš sāk izrunāt savus pirmos “ge-ge” un “gu-gu” – apstājies, ieskaties mazulim acīs un parunā ar viņu. Bērna runas un valodas attīstība ļoti lielā mērā būs atkarīga no vecāku vēlmes ar savu atvasi ikdienā runāt. \n\nIt nekas nespēj aizvietot dzīvu komunikāciju, un tā ir pati būstiskākā valodas apguves procesā. \n\n  \n\n  \n\n**Bērna vārdu krājums**\n\n  \n\nPirmie bērna runā visbiežāk parādās dažādi lietvārdi. Uz gada vecumu bērns būtu jāiepazīstina ar apmēram desmit apkārtnē redzamiem priekšmetiem. Bumba, lampa, kaķis – jebkas, ko bērns “satiek” savā ikdienā. Pusotra gada vecumā tiem būtu jābūt jau 30, bet divu gadu vecumā – 100 vārdiem. \n\n  \n\n“Otrajā dzīves gada laikā bērna pasīvais vārdu krājums attīstās ļoti strauji un uz trīs gadu vecumu bērns atapzīst jau apmēram tūkstoti dažādu vārdu, lai arī tos vēl nespēj izrunāt,” norāda audiologopēde. \n\n> Komunikācijā ar savu bērnu ļoti būtiski ir sadzirdēt mēģinājumus izrunāt šos ikdienā “satiktos” priekšmetus, un atkārtot bērnam tos pareizi, lai bērns redz arī sejas artikulācijas kustības, no kurām mācīties vārdu pareizi atdarināt.\n\n“Runājot ar bērnu, jāatceras par pauzēm, jādod iespēja un “telpa” bērnam izteikties arī tad, ja tas vēl runā savā valodiņā,” stāsta speciāliste. Un tik pat svarīgi ir veicināt nepieciešamību pēc jaunu vārdu izrunas ikdienā, veidojot situācijas, kurās bērnam ir jāizsakās, lai dabūtu kāroto. \n\n“Es ikdienā iesaku vecākiem vairāk uzmanību veltīt dažādām rutīnas darbībām. Ģērbjot, mazgājot bērnu vai ēdot, jāsaka vieni un tie paši vārdi, piemēram: “Tagad es tev vilkšu zeķes”, “Paņemsim tavas bikses”, “Iesim uzvilkt zābakus”. Mazākiem bērniem var piedāvāt izvēli: “Vai tu gribi ābolu vai banānu?” Bet jau lielākiem bērniem var jautāt konkrēti: “Kuru augli tu gribi?” \n\n  \n\n  \n\n**Kustību nozīme runas attīstībā**\n\n  \n\nCilvēka ķemenis ir savā starpā saistīts - ja kādā sfērā attīstība kavējas, tas ietekmē attīstību kopumā. “Lielās motorikas (roku un kāju kustības) un smalkās motorikas (pirkstiņu) attīstība ir svarīga visos bērna vecumos. Piemēram, zīdainis aktīvi bāž mutē pirkstus vai rotaļlietas - tas palīdz attīstīties visām artikulācijā iesaistītajām struktūrām, veicina jušanu mutes dobumā. Reizēm var novērot, ka bērniem, kuriem lielā motorika ir traucēta, arī runas un valodas attīstība var būt traucēta,” stāsta speciāliste. \n\n> Lai bērns “valdītu” pār savu mēli, viņam jāspēj valdīt pār visu savu ķermeni. Ejiet laukā, skrieniet, leciet, kāpiet kokos kopā ar bērnu un ļaujiet bērnam būt aktīvam. Tas ir vērtīgi arī valodas attīstībai.\n\nKad bijām uz konsultāciju pie audiologopēda ar Teodoru, mums ieteica izmēģināt līdzsvara dēli - dažādus vingrojumus uz tā. Nu mūsu mājās ir [_līdzsvara dēlis \"Džo\"_](https://www.duckwoodworks.com/) , tagad tikai jādarbojas! Toreiz audiologopēde norādīja, ka kustību koordinācijas un līdzsvara vingrinājumu iesaiste apmācībā aktivizē smadzeņu darbību, veicina valodas attīstību un uzmanības koncentrēšanos. Es pat nebiju iedomājusies, ka šāda metode var palīdzēt attīstīt runas prasmi!\n\n  \n\n“Kāda no teorijām stāsta, ka mūsu smadzenēs esošie spoguļneironi ir pamats mūsu valodas attīstībai. Spoguļneironu viens no galvenajiem uzdevumiem ir palīdzēt mācīties, atdarinot citu cilvēku darbības. Tieši tā mācās bērni - atdarinot redzēto un dzirdēto, - arī komunicēt. “Ja redzam citu cilvēku darām kādu darbību, spoguļneironi “iedarbina” arī mūsu muskuļus, lai gan fiziski kustināt tos nespēj,” stāsta audiologopēde.\n\n  \n\nTāpat pētījumi rāda, ka lielās motorikas traucējumiem un valodas traucējumiem mēdz būt kopīgs neiroloģisks pamats. Tā pat – gan valodas, gan motorikas traucējumus var radīt arī zināmas pakāpes intelektuāli traucējumi.\n\n  \n\n  \n\n**Dažas kļūdas, ko vecākiem sanāk bieži**\n\n  \n\nJa bērns vēl runā savā valodā, nav nekādas vajadzības atbildēt ar to pašu – īpaši pēc sešu mēnešu vecuma. “Ja bērns saka “uva”, atbildām ar “suns”, ierosina audiologopēde. \n\n> “Tāpat bieži vecāki, izdzirdot jaunu bērna vārdu, mēģina izdibināt, kas tas ir. “Pasaki to vēlreiz! Nu, atkārto, tu taču tikko to teici!” Tā darīt nevajag, jo tas bērnā visbiežāk radīs pilnīgi pretēju reakciju. Lūgt bērnam atkārtot arī skaidri pateiktu vārdu atkal un atkal – arī tas nav vajadzīgs.”\n\nTo nav grūti saprast, jo arī pieaugušajiem nereti neskaitāmu jautājumu sērija var radīt vēlmi apklust pavisam. Visalabāk labāk bērnu motivēt runāt var ar uzslavu: “Hei, kāds tev jauns un interesants vārds!” Pozitīva reakcija no tuvinieka bērnam ir ļoti svarīga. Gluži kā mums, pieaugušajiem :)\n\n  \n\n“Tāpat ikdienā labāk izvairīties no visiem deminutīviem jeb pamazināmajām formām. Tā ir māja, nevis mājiņa. Lietojot pamazināmo formu, vārds kļūst garāks, un bērnam to izrunāt ir grūtāk,” stāsta speciāliste. Runājot ar bērnu, veidojam īsus, kodolīgus teikumus, uzsverot galvenos atslēgas vārdus.\n\n  \n\n**Vai nepieciešama audiologopēda konsultācija?**\n\n  \n\nSpeciālisti uz konsultāciju aicina doties tad, ja bērnam novērotas nepietiekamas orāli motorās prasmes agrīnā vecumā, proti – ja bērnam kā zīdainītim jau bijusi vāja zīšana un ierobežotas košanas, rīšanas, košļāšanas prasmes otrā dzīves gada laikā. “Pie audiologopēda var doties jebkurā vecumā, tā nav, ka jāgaida trīs gadu vecums,” stāsta Eva Kinča.\n\n  \n\nArī tādos gadījumos, ja ieilgusi neverbālā komunikācija, proti mazulis komunicē tikai ar žestiem, vārdiski izrunā dažādus vārdu pārveidojumus. \n\n> “Ja bērns uz gada vecumu neizrunā vismaz vienu vārdu un neatpazīst vismaz desmit ikdienas priekšmetus, pusotra gada vecumā - izrunā vien dažus vārdus, speciālista padoms var būt ļoti noderīgs. Trīs gadu vecumā apkārtējiem (ne “savējiem” jeb ģimenes locekļiem) būtu jāsaprot lielākā daļa bērna teiktā,” stāsta Eva Kinča. \n\n“Ir avoti, kas runā par Omega 3 un Omega 6 lietošanu ikdienā, jo tā var palīdzēt smadzeņu darbības attīstībai, līdz ar to arī runas attīstībai, tomēr omegas lietošana vien negarantē valodas attīstību. Vislabāk palīdzēs tieši mācīšanās, to gan ir svarīgi zināt,” skaidro speciāliste.\n\n  \n\n**Ko dara audiologopēds?**\n\n  \n\nAudiologopēdi strādā slimnīcās, veselības centros un privātpraksēs. Slimnīcās un veselības centros var saņemt noteiktu konsultāciju skaitu (piecas vai desmit) ar ģimenes ārsta, bērnu neirologa vai rehabilitologa nosūtījumu, tomēr vislabāk informāciju noskaidrot, piezvanot uz iestādes reģistratūru vai iepazīstoties ar informāciju iestādes mājaslapā. \n\n  \n\nKonsultācijas laikā audiologopēds ievāc anamnēzi, tādēļ ir svarīgi uz konsultāciju ņemt līdzi iepriekš veiktos izmeklējumus, ja tādi ir. Tā pat audiologopēds vēro, kā bērns konsultācijas laikā spēlējas, kā komunicē ar vecāku. Audiologopēds veic bērns izpēti, izdara secinājumus, iepazīstina ar tiem vecāku un sniedz rekomendācijas, ja nepieciešams – iesaka citus speciālistus, ko ir vērts apmeklēt, lai rastu pilnīgu sirdsmieru. “Piemēram, dzirdes traucējumu gadījumā katra zaudētā nedēļa var būt no svara, tādēļ nekad nevajag klausītiet ieteikumiem “no malas”, un ja ir sajūta, ka kaut kas nav kārtībā, noteikti meklējiet palīdzību, vispirms – pie ģimenes ārsta,” aicina audiologopēde.\n\n  \n\n**Runa un knupītis**\n\n  \n\n“Līdz aptuveni gada vecumam māneklītis runas attīstību īpaši neietekmē, ja vien tas visu laiku neatrodas bērna mutē. Pēc gada vecuma speciālisti tomēr iesaka māneklīša lietošanu pakāpeniski samazināt un jo sevišķi svarīgi tas ir miegā – guļot to noteikti vajadzētu ņemt ārā, jo mēlei jābūt miera stāvoklī. \n\n> Pievērs šobrīd uzmanību – kur tev tagad mutē atrodas mēles gals? Tam vajadzētu atrasties pie _papilla incisiva_ – neliela “punktiņa” aiz augšējiem priekšējiem zobiem. Bet kas notiek, kad bērna mutē ir knupis? Mēle “guļ” pie mutes pamatnes. Ja bērns ilgtoši lieto knupi (vai arī zīž īkšķi), visbiežāk rodas starpzobu skaņu izruna.\n\nSmagākos gadījumos tiek izmainīts bērna sakodiens, bieži bērni arī elpo caur muti nevis degunu. Un tā ir lieliska augsne virknei citu problēmu – tiek ietekmēta miega kvalitāte, koncentrēšanās spējas un šie traucējumi var ietekmēt vispārēju bērna attīstību,” norāda audiologopēde, piebilstot, ka mutes elpošana var būt iemesls arī tam, ka pastiprināti bojājās zobi. Siekalas zobus “sargā”, bet, elpojot caur muti (īpaši miegā!), mutes dobums izžūst.\n\n  \n\n***\n\n  * [Vecāku un mazuļa veselība](https://www.izaugtmilestiba.lv/blog/categories/veseliba)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Bērnudārznieks](https://www.izaugtmilestiba.lv/blog/categories/bērnudārznieks)",
    "category": "gaidibas",
    "categoryName": "Gaidības",
    "readTime": "5 min",
    "author": "Laura Bērziņa",
    "date": "2021-12-28",
    "published": true
  },
  {
    "title": "vecakais",
    "excerpt": "Source: https://www.izaugtmilestiba.lv/post/vecakais",
    "content": "# vecakais\n\n---\n\n# Būt vecākajam bērnam ģimenē\n\n  * Izaugt Mīlestībā\n  * Nov 29, 2023\n  * 4 min read\n\n**Reiz nosmējos, dzirdot paziņas runājam par to, kā “iepazīstināt” bērnu ar nupat dzimušo brālīti vai māsiņu. “Vai tas nebūtu līdzīgi kā tad, ja vīrs atvestu mājās vēl vienu sievieti un teiktu tev: tā ir Anna, viņa tagad dzīvos kopā ar mums.” Ja bērns ir bijis klātesošs, kad mammai aug puncis, vecāki ir stāstījuši, ka drīz pievienosies māsa vai brālis, bet tikai tad, kad mazulītis ir klāt, “lielais” bērns saprot, ka nu sākas vecāku klēpja dalīšana. Un tās nu gan ir reālas izjūtas un reāli pārdzīvojumi.**\n\n  \n\n**Pārdzīvojums vai greizsirdība**\n\n  \n\nPieaugušie bieži vien aplami nolemj, ka vecākais bērns jau vēl neko nesaprot. Tas, ka bērns nesaprot kognitīvā līmenī, nenozīmē, ka viņu neskar šīs pārmaiņas. Bērns saprot, ka kaut kas notiek, kaut kas mainās. Un parasti viņš nevis saprot to, cik jauki tagad būs, ka būs jauns rotaļu biedrs, bet gan to, ka būs daudz grūtāk iegūt vecāku uzmanību. Bērns skatās uz vecākiem kā uz kaut ko stabilu, ko vienmēr var dabūt, bet nu situācija ir mainījusies. Un greizsirdība ir pilnīgi normāla, jo šīs izjūtas vienmēr ir klātesošas situācijās, kurās nejūtamies droši. \n\n  \n\nAtkarībā no bērna temperamenta un vecuma viņš savu pārdzīvojumu var dažādi izpaust: kliegt un raudāt, noslēgties sevī, būt dusmīgs vai ļoti kustīgs un aktīvs, raudulīgs vai bailīgs. Bērns var izrādīt šīs emocijas, īsti nesaprazdams to cēloni. Mazuļi – divus, trīs vai četrus gadus vecie – var kļūt nepaklausīgi, kašķīgi, viņiem var būt grūtāk iemigt, viņi var atsākt čurāt biksēs, bet lielāki bērni var noslēgties, biežāk neklausīt, var pasliktināties sekmes skolā, uzvedība var kļūt izaicinošāka.\n\n  \n\n**Cīņa par teritoriju vai vecāku uzmanību**\n\n  \n\nVecāko bērnu starpā ļoti bieži notiek cīņa par teritoriju, par resursiem, arī vecāku uzmanību. Katrā ģimenē bērniem veidojas unikāls attiecību modelis, tāpēc nav divu vienādu brāļu un māsu cīņu. Ļoti mazi bērni cīnās par mantām un to, kurš tiks mammas vai tēta klēpī. Piemēram, kad mamma baro zīdaini, vecākais bērns gandrīz vienmēr vēlas sēdēt mammai klēpī – uzreiz ir klāt un stumj zīdaini ārā no klēpja. \n\n> Mamma dusmojas uz vecāko bērnu, bet faktiski viņš tikai vēlas to, kas līdz šim bija viņam piederējis. \n\nJa jaunākais bērns vairs nav zīdainis, psiholoģe iesaka vecākiem strīdu gadījumos, pirms sodīt vecāko, padomāt, vai tiešām mazākais nav bijis strīda iniciators. Ļoti bieži mazais zina, ka viņu aizstāvēs, un provocē vecāko māsu vai brāli līdz brīdim, kamēr tas vairs nespēj izturēt. Tad atnāk mamma vai tētis un, neizvērtējot situāciju, soda vecāko bērnu. Mazajam amats rokās! \n\nVecākiem labāk nejaukties bērnu strīdos, nenostāties kāda pusē, ja pāridarījumi nav tiešām nopietni. Ja tomēr nepieciešama vecāku iejaukšanās, tad nevajag mēģināt uzreiz noskaidrot, kurš ir vainīgs, jo katram būs sava versija. Tā vietā jāpalīdz lielākajam bērnam nomierināties, pēc tam pārrunājot, kas tieši notika. \n\n  \n\nSvarīgi, lai katram bērnam ir sava teritorija, kur citi viņu netraucē. Kaut vai tā būtu atvilktne vai plaukts viņa mantām. Tāpat ieteicams sadalīt mammas uzmanību. Ja mazajam ir ēšanas reize un viņš ir mierīgs, vecākais bērns var uzturēties turpat blakus un vienkārši parunāties. Tā vecākajam bērnam tiks parādīts, ka mammas uzmanību ir iespējams sadalīt uz abiem. Lai vecākais bērns būtu drošs, ka viņam joprojām ir abu vecāku mīlestība un uzmanība, arī tētis iesaistoties.... Bet, ja jaundzimušais ir nemierīgs un pieprasa tuvību, tad palīgā var nākt tētis, kas ar mazāko iziet pastaigā, kamēr vecākajam ir laiks ar mammu.\n\n  \n\n**Veselīga reakcija**\n\n  \n\nAr sliktu uzvedību bērns signalizē, ka viņam ir vajadzīga palīdzība, visa ir par daudz un tas laužas uz āru kā dusmas, bailes, izmisums. “Šādās situācijās vecākiem ir ļoti svarīgi saglabāt mieru,” skaidro Diāna Zande. \n\n> Pieaugušo uzdevums ir palīdzēt vecākajam bērnam pieņemt mazo māsu vai brāli un mācīt apvaldīt savas emocijas. Ja vecāki reaģē veselīgi, ar laiku greizsirdība mazinās vai pat izzūd pavisam. Tas nozīmē, ka lielo brāli vai māsu nekādā gadījumā nevajadzētu kaunināt. \n\nBērns tādā veidā reaģē uz dzīves pārmaiņām, viņam šķiet: ja es būšu maziņš, tad varbūt vairāk saņemšu mammas vai tēta uzmanību. Ja nepieciešams, vecākais bērns vairāk jāsamīļo un jāapčubina. Un tāpat - bērnus nevajag savā starpā salīdzināt. Lielais bērns vēl aizvien ir mazulis, kurš cieš no uzmanības trūkuma. Bērns nepieaug tikai tāpēc, ka ir mainījies statuss. To no viņa nevar prasīt. \n\n  \n\nLabā ziņa ir tā, ka laika gaitā bērns atgūs līdzsvaru un pieradīs pie pārmaiņām, līdz ar to greizsirdības izpausmes izzudīs. Parasti šim procesam nepieciešami seši mēneši, bet tas atkarīgs arī no pieaugušajiem, tāpēc psiholoģe iesaka vecākiem vispirms parūpēties pašiem par sevi. Ir vērtīgi ik pa laikam palūgt kādam pieskatīt bērnus, izvest viņus pastaigāties, lai mamma var atpūsties. Atrodi savu veidu, kā veselīgi atbrīvoties no negatīvām izjūtām – var palīdzēt fiziskas aktivitātes, hobiji, tikšanās ar draugiem. \n\n  \n\nTikpat svarīgs ir arī emocionālais atbalsts vecākiem. Ir labi zināt, ka līdzās ir cilvēki, ar kuriem mamma var aprunāties un atklāti pateikt, kā jūtas. Piemēram: “Es mīlu savu bērnu, bet dažreiz nevaru viņu izturēt.” Būt mammai reizēm ir grūti. Gluži tāpat, kā kļūt par tēti. \n\n> Psiholoģe iesaka pieņemt, ka viss, kas notiek, ir daļa no normālas dzīves. Mammām nav visu laiku jābūt laimīgām, iedvesmotām, priecīgām, viņas var būt arī nogurušas. \n\nJa tomēr rodas sajūta, ka vairs netiekat galā, jāvēršas pie speciālista, kas var iemācīt paskatīties uz notiekošo no cita skatpunkta, iemācīt nedaudz citādi reaģēt uz situācijām, tā uzlabojot pašsajūtu un mikroklimatu ģimenē. \n\nSvarīgi ir neizgāzt dusmas uz bērnu, jo tā ir emocionālā vardarbība. Un tikpat svarīgi ir nedarīt pāri sev, nepārstrādāties, padomāt, kas konkrētajā brīdī ir svarīgākais. \n\n  \n\n***\n\n_Konsultē: Diāna Zande, psiholoģe, psihoterapeite_\n\n  \n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Vecāki](https://www.izaugtmilestiba.lv/blog/categories/vecāki)",
    "category": "dzives-gads",
    "categoryName": "Dzīves gads",
    "readTime": "4 min",
    "author": "Laura Bērziņa",
    "date": "2025-12-01",
    "published": true
  },
  {
    "title": "vecakurevolucija",
    "excerpt": "Source: https://www.izaugtmilestiba.lv/post/vecakurevolucija",
    "content": "# vecakurevolucija\n\n---\n\n# Bērni nav ķeksītis \"to do\" sarakstā\n\n  * Izaugt Mīlestībā\n  * Dec 10, 2020\n  * 8 min read\n\n**MĀRTIŅŠ GINEITIS kopā ar sieviņu ir konferences**[** _“Vecāku revolūcija”_**](https://www.vecakurevolucija.lv/lv/)**radītāji. Katru gadu viņi pulcē mammas un tētus, lai runātu par to,********kā nostiprināt pārliecību, ka katrs esam vislabākais vecāks savam bērnam arī tad, ja kļūdāmies un kādā sarežģītākā situācijā esam mēģinājuši vairākkārt, lai atrastu piemērotāko risinājumu.** **“Esam piecu cilvēku un trīs kaķu ģimene no Liepājas,” viņš smejas. Un tieši pašu pieredze un ikdiena ir vislielākā iedvesma atkal jaunu konferenču organizēšanā.**\n\n  \n\n  \n\n**Šī gada rudens konference teju mēnesi kā aiz muguras. Kādas sajūtas?**\n\n  \n\nMums ir liels prieks, ka, neskatoties uz šiem mainīgajiem ārējiem apstākļiem un situāciju, mums izdevās šo projektu realizēt arī šogad. Var just, ka šobrīd gan klausītāji, gan tie, kuri uzstājās, gan mēs paši esam daudz jutīgāki, uztveram daudzas lietas nopietnāk, esam vairāk gatavi iedziļināties un biežāk ļaujamies aizkustinājumam. Daudz pārdomu arī mums pašiem.\n\n  \n\n**Kādas korekcijas ieviesa pandēmijas ierobežojumi?**\n\n  \n\nMums bija lieliskas ugunskristības šī gada martā, turpat Cēsīs, kad notika konference “Cilvēkfaktors”. Komandai 12. martā braucot uz Cēsīm, sekojām līdzi notikumiem un nezinājām, vai rīt konference klātienē varēs notikt. Vakarā kļuva skaidrs, ka tomēr nē, jo izsludināja ārkārtas situāciju. Tā kā arī tad, kad vēl nebija īpaši aktuāls _online_ konferenču piedāvājums, mēs to jau hobija pēc praktizējām, toreiz tas mūs izglāba. Visus plānotos apmeklētājus tajā pašā vakarā pārorientējām uz _online_ vidi. Jā, bija jocīgi - zālē daži cilvēki, tehniskais personāls un lektori. Bet šobrīd konferences tiešraidē ir norma. Arī “Vecāku revolūciju” aizvien plānojām gan klātienē, gan tiešraidē. Klātienē uzņēmām tik dalībnieku, cik drīkstēja, ievērojot visus nepieciešamos drošības pasākumus.\n\n  \n\n**Vai esi cilvēks, kas spēj labi pielāgoties, kuram ar adaptēšanos īsti nav problēmas? Jo dzīvē jau dažādas “ārkārtas situācijas” ir ik uz soļa.**\n\n  \n\nJā, iespējams. Spēja ātri pieņemt situāciju tādu, kāda tā ir, un darīt tajā labāko, kas tobrīd iespējams – noteikti palīdz gan biznesā, gan personīgajā dzīvē. \n\n  \n\n**Vai taisnība, ka šī projekta realizēšanā savā ziņā iesaistās visa Tava ģimene?**\n\n  \n\nTieši tā. Mana sieva Meldra veido saturu un strādā ar lektoriem, savukārt manu kolēģu un mana atbildība ir “iepakot”, dizainēt, pārdot, strādāt ar sadarbības partneriem. Un meitas, protams, dod daudz idejas lektoru tēmām. _(Smejas.)_ Vecākā meita Anna klātienes konferencēs iesaistās arī sagatavošanas darbos – palīdz ar aiznešanu, atnešanu, sakārtošanu, salikšanu. Viņai tie ir lielākie svētki – “palīdzēt ar konferencēm”.\n\n**Cik liela ir Gineišu ģimene?**\n\n  \n\nTētis Mārtiņš, mamma Meldra un meitas - Ēvisa (4 gadi), Anna (11 gadi), un Mare (2 gadi). Kaķi Suse, Villijs un Mimi mums reguāri atgādina par mieru, labu miegu un paļāvīgu attieksmi pret dzīvi. Anna mācās 5. klasē un mūzikas skolā, iet boksā, Ēvisa uzsākusi izbaudīt deju nodarbības - gan baletu, gan laikmetīgo deju un iet uz dārziņu, Mare pagaidām apmeklē dārziņu un saka, ka ies baletā un princesīšu boksā. _(Smejas.)_ Es strādāju savā mārketinga un komunikācijas aģentūrā “Addiction”, Meldra - ar vienu daļu profesionālās dzīves turpat, kā arī koncertzālē “Lielais dzintars”.\n\n  \n\n**Izklausās pēc piepildītas ikdienas. Kā visu apvienojat?**\n\n  \n\nDarām labāko, kas mūsu spēkos, lai puslīdz saglabātu līdzsvaru. Mums ļoti palīdz gan abas omes, gan auklītes mirkļos, kad nepieciešama palīdzīga roka bērnu loģistikā, pieskatīšanā. Krīzes situācijās arī draugi neatsaka kādu stundiņu dāmas izklaidēt. Mēs zinām, ka mums ir ļoti paveicies un skaidrs, ka bez “sava ciema” mēs nevarētu to, ko varam tagad, ņemot vērā mazāko meitu vecumu. \n\n> Meldra pakāpeniski atgriezās darbos, kad Marei bija gads un daži mēneši, jo kļuva stipri neciešama, darbojoties tikai ar mājas lietām. _(Silti smaida.)_ Mēs rūpējamies katrs arī par savu profesionālo identitātes daļu.\n\n**Un tas taču ir tik svarīgi! Nepazust bērnos.**\n\n  \n\nDomāju, ka tas ir ļoti individuāli. Ir absolūti pieņemami, ja vecāki pazūd no profesionālās dzīves un velta sevi bērniem, un absolūti pieņemami ir arī to nedarīt. Ja vien paši ar to ir mierā. Man pašam, skatoties atpakaļ, tieši šie pēdējie četri gadi ar bērniem ir bijuši ārkārtīgi svarīgi un vērienīgi arī profesionāli. Meldra nenoliedzami ir savu profesionālo dzīvi šajā laikā ierobežojusi ar nebūšanu pilnā apritē, taču visu laiku esot klātesošai visā, kas notiek, un nu jau gadu kā ir atpakaļ arī šajā jomā, jo nespēj būt tikai mamma. Un, nē, tas nav vienkārši, tas ir sarežģīti, nogurdinoši, ik pa laikam kaut ko sev varam pārmest, bet šis ir mūsu ceļš.\n\n  \n\nCik iespējams, mēs nestrādājam sestdienās, svētdienās un vakaros līdz bērnu gulētiešanai – tad laiku pavadām kopā vai kādās kombinācijās ar bērniem. Protams, ir dienas, kad tas tomēr nesanāk, tomēr cenšamies praktizēt laiku ar bērniem “1:1” vai “1:2”. \n\n> Kā mēs sakām: “Šodien sadalāmies, jo nepietiek enerģijas “visi kopā” laikam”. Jaunkundžu vecuma specifikas dēļ laiks visiem bieži prasa ļoti daudz diplomātijas, pacietības un kompromisu. _(Smaida.)_\n\n**Un kad esat kopā tikai divi vien ar sieviņu?**\n\n  \n\nLai “izkasītu” laiku divatā, šad un tad sarunājam bērniem pa nakti omīti un paši paliekam kādā Liepājas viesnīcā. \n\n> Ir jau mazliet smieklīgi pāriet pāri ielai, lai pabūtu divatā, bet pietiek ar kādām 16 stundām, lai sajustos, it kā būtu bijuši atvaļinājumā un _baigajā_ atpūtā. _(Smejas.)_ Tas tiešām ļoti uzlādē baterijas. Mēs to saucam par pāra identitātes daļu. \n\nUn tik pat būtisks ir arī laiks katram pašam savās nodarbēs. Es ļoti apzinīgi dodos uz treniņiem, pēdējā laikā arī lasu – tas viss notiek vai nu ļoti agri no rīta, vai pēc bērnu nolikšanas gulēt vakarā. Meldra lasa un ir sajūsmā par jebkuru stundu, kad var palikt patiešām viena pati, kā arī visu ko mācīties. Un visā šajā ritenī mēs mācāmies, ka nevajag visu paveikt un būt perfektiem. Ir ļoti gana ar “pietiekami”.\n\n  \n\n**Vai atceraties sevi pirms un pēc bērniem?**\n\n  \n\nMūsu gadījumā mēs četros gados esam kļuvuši par daudzbērnu ģimeni, pieredzot arī adopcijas vai kā mēs sakām “bērna piedzimšanu sirdī”. Un tikai tagad, šķiet, sākam saprast, ko esam izdarījuši. _(Smaida.)_ Cik ļoti piepildīti un intensīvi visādā ziņā bijuši šie pēdējie gadi! Pārim nenoliedzami tik straujš ģimenes paplašinājums ir baigais pārbaudījums. Laiks divatnei ir burtiski no ikdienas jāizplēš. Šobrīd tas, ka daļēji strādājam kopā, arī ietekmē būšanu kā pārim, jo kopābūšanas laikā pārrunājam konferenču tēmas un organizatoriskās nianses, diskutējam, kādus lektorus vajadzētu mēģināt uzrunāt un tā tālāk.\n\n  \n\n**Kā pie jums atnāca adopcijas ideja?**\n\n  \n\nMēs jau labu brīdi pirms bērniem bijām domājuši, ka, iespējams, varētu to darīt. Mēs ilgi bijām divi vien. \n\n> Kad sapratām, ka esam gatavi bērniem, nonācām arī līdz adopcijas procesa uzsākšanai. Šajā laikā dabūjām arī pa pieri, līdzīgi kā dažkārt citas ģimenes, jo bērni nav ķeksītis “to do” sarakstā. Bērni nav projekts. \n\nTiem ir pašiem savi plāni un laiks to īstenošanai. _(Smaida.)_ Tad arī sapratām, jā, bērnus patiešām gribam un mums nav būtiski, kā viņi “piedzimst”. Uzsākām ļoti vērtīgo pirmsadopcijas procesu, pusgadu regulāri ejot un strādājot ar sevi pie psihologa, izejot adoptētāju mācības, daudz lasot, ievācot informāciju, veidojot savu pieeju šim jautājumam, daudz skaidrojot un runājot arī ar draugiem un tuviniekiem. Sākotnēji, paklausot arī speciālistiem, domājām par mazuļa līdz trīs gadu vecumam adopciju. Kad mūsu pirmajai meitai Ēvisai bija teju gadiņš, saņēmām informāciju par mūsu Anniņu, kura tobrīd bija astoņus gadus veca, un momentā sapratām, jā – šī ir mūsējā un viss. Nu jā, un tad vēl pēc pāris mēnešiem vēl viens pārsteiguma momentiņš – Mare pa to jezgu nepārprotami bija pieteikusi savu esību. _(Smejas.)_\n\n  \n\n**Teici, ka esat precējušies 12 gadus, bet pazīstami teju 20?**\n\n  \n\nJā, un laikam jau tāpēc par 98% lietu mums ir vienāds viedoklis, skatījums, gaume, izpratne, esam diezgan paredzami viens otram. Tas mūs glābj! _(Smejas.)_\n\n> Pirms kļuvām par pāri, bijām “tikai draugi”, daudz kopā darbojāmies arī studentu pašpārvaldē. Apprecējām “zināmu ļaunumu”, izpalika pārsteigumi no sērijas “pirms kāzām par šo nekas neliecināja”. Uznāk jau _cemme_ vienam uz otru, šad un tad kādu skaļāku un indīgāku vārdapmaiņu var dzirdēt arī mūsmājās, bet reti. \n\nBiežāk pieņemam lēmumu katrs savākt savu neapmierinātību un risināt situāciju mierīgi, jo, zini, vienkārši nav spēka tādam baigam “trādi-rīdi”. Man bērni ir iemācījuši vairāk pacietības, nebūt vienmēr tik straujam savās reakcijās. Meldra tieši otrādi - palikusi mazliet vairāk emocionāla un, kaut es saku, ka Meldra nekad nejokojas, viņai pašai liekas, ka jokojas jau nu gan. Ar bērniem!\n\n  \n\n**Kā tikāt līdz idejai par konferenci?**\n\n  \n\nTā kā paši ļoti strauji kļuvām par vecākiem vairākiem bērniem, daudz lasījām, meklējām informāciju par dažādām tēmām, sākot no “zīdainim sarkans dibens, ko darīt”, “kā AUDZINĀT” un beidzot ar citas ģimenes bērna ienakšanu ģimenē, attiecību, piesaistes veidošanu, agrīno pusaudžu vecumu, pa vidam kaut ko no sērijas “kā būt labai sievai un vīram un atrast laiku sev” un tā tālāk. \n\n> Ir tik daudz informācijas par vecākošanos tēmu, ka apjukums ir garantēts! Tas rezultējas ar to, ka vecāki sevi šausta, meklē, cenšas, pārcenšas, atkal sevi šausta, nesaprot, sabļauj, atkal pārdzīvo, un tā nemitīgi! _(Smejas.)_\n\nViens saka – “balts”, cits eksperts par to pašu – “melns”. Tā nonācām līdz konceptam “Vecāku revolūcija”, lai vienuviet runātu gan par bērniem, gan ģimeni kopumā, gan arī par pašu vecāku attiecībām, nemoralizējot, bet parādot, ka var visādi. Un tas ir okei!\n\n  \n\n**Kā pie jums “atnāk” konferences lielā tēma un lektori?**\n\n  \n\n“Vecāku revolūcija” lielā mērā aktualizē tēmas, par ko mēs paši ar sievu kā vecāki “cepamies” ikdienā. Sadzīviski domājam, meklējam risinājumus, un tad nu šis no mūsu pieredzes nonāk arī konferences programmā. Visas tēmas ir ļoti dzīvas, jo ja tās par aktuālām atzinuši daži vecāki, tās noteikti ir aktuālas vēl ļoti daudziem. \n\n  \n\nSaturisko plānu un lektoru izvēli iedvesmo patiesībā viss, ko mēs paši lasām, satiekam, kur piedalāmies, ko ieraugām sociālajos tīklos, kādās situācijās nokļūstam, par ko gadās diskusijas, vērojot, kas aktuāls sabiedrībā, par ko cilvēki satraucas, domā, spriež. Nekad nevar zināt, kur var ieraudzīt ko noderīgu un interesantu, kādu jaunu ierosinājumu. Saliekot to visu kopā, rodas gan tēmu idejas, gan lektoru saraksts. Tālākais ir vēl radošāks process - mūsu sākotnēji piedāvāto tēmu lektori modificē, dažkārt piedāvā ko pilnīgi citu, dažkārt vienojamies uzreiz, neko nemainot. Tas ir tāds abpusējs process, kur ar lektoriem kopā tiekam līdz gala uzstāšanās versijai. Pirms tam gan vēl iecerētie lektori nereti jāpārliecina uzstāties. Tas ir liels izaicnājums jebkuram, kā arī stāsti, kas skar ģimeni, attiecības, nereti ir arī personīgi, un ne visi ir gatavi par to atklāti runāt.\n\n  \n\n**Kā jūs ar sieviņu esat auguši šajā “pietiekami labi” vecāki izpratnē? Vai bijuši daudz puni?**\n\n  \n\nMēs joprojām mācāmies! Man ir bijis jāpierod pie tā, ka mājā teju vienmēr ir bardaks. Ja māja ir sakārtota, tad par to papriecājos desmit minūtes. _(Smejas.)_ Nu, bet būsim reāli, bērni drīzāk grib ar mammu vai tēti paspēlēties, nevis skatīties, kā tie triecas ar lupatu pa māju un tik tīra. \n\n> Tāpat naivās iedomas, ka ģimenes izbraucieni, kopējas maltītes ārpus mājas būs Instagram-cienīgu bilžu mierā un harmonijā.. Nu nē, visdrīzāk kāds kaut ko izgāzīs, kāds būs apvainojies, ka viņa glāzē ir drusku gaišāk violeta vīnogu sula kā pārējām māsām, un tā tālāk.\n\nJa par lielākiem puniem, tad laikam jāsaka, ka man ir grūti pieņemt, ka man ne vienmēr ir taisnība, ka jāatvainojas, ja gadās sabļaut. Mēs esam diezgan ciniski un bieži ironizējam – ar šo cenšamies valdīties pret bērniem, bet tam ir savas priekšrocības - meitenes ļoti labi saprot, kas ir “pārnestā nozīme” un šobrīd jau lieliski to atšķir.\n\n  \n\n**Un sadod pretī.**\n\n  \n\nJā, jā, tieši tā! _(Smejas.)_ Nupat atcerējos vēl par iedomām, kas beidzas ar vilšanos. \n\n> Vienmēr domāju, ka mani bērni jau nu gan rupji nerunā un nekad arī nerunās, rupjus žestus nerādīs, citiem pāri nedarīs.. Un tad kādā skaistā rītā četrgadniece niknumā paceļ vidējo pirkstu un paziņo: “Šito rāda, kad cilvēks ir ļoti, ļoti dusmīgs!” _(Smejas.)_ Nu dzīve nav inkubators, pieņemam arī šo.\n\nVecākā meita šobrīd izmanto argumentu: “Bet citiem bērniem ir tā un tā, kāpēc man ir tā.. Citiem ļauj, kāpēc man nē..” Šo ir pagrūti izturēt un noturēt savas robežas, dažkārt gan jāpārvērtē arī savi noteikumi, vai tie tiešām ir adekvāti. Kopumā es attiecībā uz bērnu audzināšanu esmu daudz konservatīvāks un ar lielāku vēlmi kontrolēt, noteikt robežas. Sieva, savukārt, vismaz attiecībā uz bērniem ir vairāk _hipijs_ , neiespringst tik daudz, paļaujas un uztic pašiem tikt ar daudzām lietām galā. Sanāk – esam balansā!\n\n  \n\n***\n\n  \n\n **Mums ļoti noder, varbūt iedvesmos arī Tevi! Jeb Gineišu ģimenes “Tips and Tricks”**\n\n  \n\n  * **Ģimenes sinhronizētais kalendārs.** Tā veidošanā piedalās arī vecākā meita Anna. Ar šī kalendāra palīdzību mēs redzam, kur, kam un kad ir jābūt, kas jāatceras. Šis mums ļoti palīdz, bet tāpat jau šad un tad kaut ko kāds no mums aizmirst. \n\n  * **Ikvakara rutīna.** Ap 20:30 visi sāk gatavošanos mieram (duša, zobu mazgāšana, pārģērbšanās). Pa vidam ģimenes pārrunas (kaut vai pie zobu mazgāšanas) par to, kas šodien katram bijis labs, kas varbūt grūtāks. 21:00 bērni dodas pie miera, vecākā meita var līdz 21:30 darboties ar savām lietām, bet uz to laiku jābūt zem segas. Vasarās šis pabīdās uz 21:30-22:00.\n\n  * **Guļ, kur pagadās.** Par šo bieži tiek lauzti šķēpi – kur un kā guļ bērni, kur vecāki, taču mēs ātri sapratām, ka mums galvenais ir izgulēties vispār, pat ja tas nozīmē, ka viens no mums guļ pie viena bērna, otrs – pie otra.\n\n  * **Vai tas ir paša vai citu veselībai vai dzīvībai bīstami?** Princips pie izvērtēšanas, kādas “vaļības” var ļaut, kādas ne. Piemēram, ja vēlas iet gulēt kleitā un mīļākajās sandalēs. Stunda scēnas vai atļaut? Mēs izvēlamies atļaut. Nav divu vienādu zeķu – arī labi, ejam ar dažādām. Saģērbies kā spoks, bet pašam patīk – labi.\n\n  * **Citas nemainīgas, neapspriežamas rutīnas darbības.** Pankūkas brīvdienās, svētdienas – ģimenes dienas, ikdienā kopīgas vakariņas, brīvdienu rītos – _multenes_ pa LTV 1, pasaka pirms gulētiešanas (vai pa retam viena, divas īsās _multenes_) \n\n  * **Pārtikas iegāde un ēšana.** Iepirkt pārtiku nedēļai, nevis katru vakaru doties pēc kaut kā. Sagatavot ēdienu divām dienām. Pa retam pasniegt vakariņās pelmeņus vai sviestmaizes.\n\n  * **Tehnoloģiju limits.** Šobrīd aktuāli tikai vecākajai meitai. Viņai ir interneta un aplikāciju limits – 1,5 h dienā (izmantojam \"Apple Screen Time\") un no 19:00 telefons tiek likts nost.\n\n***\n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Praktiskā gatavošanās](https://www.izaugtmilestiba.lv/blog/categories/gatavosanas)\n  * [Sajūtas un emocijas](https://www.izaugtmilestiba.lv/blog/categories/emocijas)",
    "category": "dzives-gads",
    "categoryName": "Dzīves gads",
    "readTime": "8 min",
    "author": "Laura Bērziņa",
    "date": "2020-12-10",
    "published": true
  },
  {
    "title": "vertiba",
    "excerpt": "Source: https://www.izaugtmilestiba.lv/post/vertiba",
    "content": "# vertiba\n\n---\n\n# Ieraudzīt savu vērtību\n\n  * Izaugt Mīlestībā\n  * Aug 28, 2019\n  * 9 min read\n\nUpdated: Dec 17, 2019\n\n**“Ja tev šķiet, ka otra labsajūta ir atkarīga no tevis, tad tu dzīvo maldos, jo tu esi atbildīgs tikai par savu apmierinātību un sajūtām. Tu nevari atbildēt par to, kā jūtas partneris, kolēģis, radinieks, tas nav iespējams,” stāsta topošā psihoterapeite Līva Spurava. Tikāmies uz sarunu lietainā augusta rītā pie gardas kafijas un parunājām par mums - perfekcionistēm, kurām šķiet, ka visu pasauli salāpīt ir iespējams. Jo \"labās meitenes\" taču var arī to. Bet vai vajag? Vai ir tā vērts?**\n\n  \n\n**Tevi iepazinu kā semināru vadītāju. Kā tas sākās?**\n\nSeminārus vadu jau astoņus gadus, vidēji tie ir pieci semināri gadā. Kad gaidīju pirmo bērniņu, tad pusotru gadu neko nerīkoju, jo tas vienmēr paņem daudz enerģijas. Es patiesībā joprojām mācos paturēt sev nedaudz arī sevi pašu, jo šādos pasākumos es tiešām maksimāli dodu to un cik vien varu iedot. Tomēr pēc pēdējā semināra sapratu, ka māku sev arī paņemt - meiteņu pieredzes, emocijas un es tiešām beidzot baudīju procesu. Jā, es biju nogurusi, bet es burtiski lidoju pēc semināra. Tā laikam jūtas skatuves mākslinieki - mācās atrast līdzsvaru starp došanu un ņemšanu.\n\n  \n\n  \n\n**Te man šķiet interesanti, ka Tavi temati semināros ir par cieņu un tādu sevis godīgu mīlēšanu, lai gan pati vēl, kā Tu saki, to mācies.**\n\nJā, es to ļoti labi apzinos. Semināros, kad mēs tiekamies, es meitenēm vienmēr saku - mīļās, šis viss, ko stāstīšu, ir par mani. Es stāstu par sevi. Nekad neesmu nemaz citādāk pratusi stāstīt, kā caur savu pieredzi, par to, kam esmu gājusi cauri. Teorija ir viens, bet piedzīvotais - tas ir kas cits. Un arī šajā reizē meitenēm aktuālākais jautājums bija tas, kas aktuāls man pašai - kā neizšķīst citos, kā nepazaudēt sevi. \n\n  \n\n**Kad man piedzima Teodors, aktuālākās tēmas personīgi bija par un ap to, kā**** _nesačakarēt_****bērnu, kā nesabojāt personību, kā pareizi nest šo lielo atbildību. Bet uz šo brīdi nupat arī es esmu ieslēgusi pašsaglabāšanās programmu un redzu, ka šajās rūpēs par savu mazuli, esmu piemirsusi par savām vajadzībām. Un rūpes par sevi patiesībā taču ir rūpes par visu ģimeni.**\n\nJā, tā ir, jo es tagad ļoti labi saprotu, ka \n\n> tikai mana laimes sajūta, mana labsajūta, mana pašas apmierinātība ar sevi, sevis pazīšana un pieņemšana ir galvenais pamatnoteikums veselīgu attiecību veidošanā ar vīru, bērniem, draugiem. \n\nLaimīga mamma ir laimīgi bērni. Laimīga sieviete ir laimīga ģimene! Ne viss ir atkarīgs no sievietes, bet es redzu, ka mans emocionālais stāvoklis tieši ietekmē manus ģimenes locekļus. Un ne jau tikai par priekiem runājot, bet arī par to, ka tu drīksti būt tu pats arī grūtos brīžos, nebēgot no tiem. Tā taču ir īstā dzīve, un tur arī viss skaistums!\n\n  \n\n**Vai Tevī šī pārliecība ir tā dabiski, jau no bērnības nākusi?**\n\nOj, nē! Es nāku no ģimenes, kurā par sevi domāt nedrīkst, jo tas ir egoistiski. Emocionāli atkarīgu dzimtu uzstādījums manā zemapziņā, ar kuru joprojām mēģinu sadzīvot, ar kuru cīnos, ir tas, kas man ir \"dabiski\". Šāds “mantojums” ir arī man kā manas dzimtas sievietei - sevis nejušana, pilnīga saplūšana ar citiem, darīšana sev pāri un tā tālāk.. Un kā tu teici, kad piedzima pirmais bērniņš, es tik ļoti gribēju būt laba mamma, ka iekšā viss juka un bruka. \n\n> Ja agrāk es gribēju būt ideālā sieva, tad tagad es gribēju būt ideālā mamma. Un zini, uz ko tas ved? Tikai uz depresiju. Jo šādu ideālu nav nekur. \n\nMan vajadzēja pāris gadus, lai saprastu, ka ir jāpadomā arī par sevi. \n\n  \n\n**Kas Tev palīdzēja?**\n\nEs arī tolaik mācījos psihoterapiju, tad nu teorijas un semināri bija liels atbalsts. Un tikai pēc astoņiem mācību gadiem es sapratu, ka esmu tikai nedaudz parādījusies virs ūdens. Ka visu šo laiku dzimtas programmas manī bijušas tā ieēdušās, ka nespēju pat to aptvert. It kā saprotu, ka kaut kas nav, bet kas, un kā darīt citādāk? Man bija tāda sajūta, un joprojām reizēm tāda pārņem, - kā ar aizsietām acīm tumšā istabā. Tikai tagad es saprotu, ka šāda sajūta pieprasa rīcību - kaut kas ir jāmaina, tas ir jārisina.\n\n  \n\nUn tad es sāku vērot savu mammu un krustmāti, kas ir tik ļoti efektīgas un spēcīgas profesionālajā ziņā, bet iekšēji viņām tomēr ir ļoti grūti ar sevi emocionāli. Es sapratu, ka tā dzīvot negribu.\n\n  \n\n**Jo arī mammai taču ir tāds pats “mantojums”.**\n\nJā. Tā ir tā viltus vērtība, kad mums šķiet, ka labas esam tikai tad, ja kaut ko darām, jo nejūtamies labas tādas, kādas esam. Manas dzimtas sievietes nespēj mierīgi nosēdēt, nevar apsēsties un rāmi parunāties. Un lai gan sākumā jau arī es biju šāds visurgājējs, es sajutu, ka šis ceļš mani tikai emocionāli attālina no sava dēliņa un vīra. Šādi jau var kļūt tikai par neapmierinātu visurgājēju, jo nav baudas par dzīvi! “Vajag - izdarīšu - man nekas nav par grūtu. Pati tikšu galā.” Un joprojām manī šāda cīņa notiek, ar to strādāšu vēl ilgi, jo tas man ir jāmācās. Dabiski man tas nenāk.\n\n  \n\n**Kad Tu par to sāki runāt publiski?**\n\nMan gribas pateikt paldies savam otram bērnam - meitiņai, kurai tagad būs divi gadi. Tas bija tāds kā klikšķis, ka man ir jādomā par sevi. Es ar meitiņu piedzimu par sievieti, tiešām! Ja ar pirmo bērniņu sākumposms bija trauksmes un neziņas pilns, tad meitiņa pirmo pusgadu tikai nogulēja. Smējos, ka man piedzimis “bērns – kūrorts”. Jo pirms otrā es vēl nedaudz bažījos, ka ar vēl vienu “bērnu – ne kūrortu” es nezinu, kā tikšu galā. _(Smejas.)_\n\n  \n\n**Vai Tu pati arī nebiji jau mierīgāka?**\n\nJā, protams, protams! Pirmo pusgadu, kad biju sagatavojusies negulēt un tik darīt, tā vietā es tiešām biju lielā eiforijā. Mēs daudz staigājām gan lietū, gan sniegā, svaigs gaiss un fiziskas kustības man bija ļoti stiprinošas.\n\n  \n\n**Publiski esi teikusi arī to, ka ar vīru ejat uz pāru terapijām.**\n\nTas tā ir, jā. Tieši šobrīd mācos par pāriem un ģimenes terapiju. Pirmo reizi man piedāvāja kļūt ar vīru par eksperimentālo pāri grupā, kuru vadīja pāru terapeite no Maskavas, kad mums bija piedzimis pirmais bērniņš. Sešpadsmit cilvēku grupa uz mums mācījās, ar mums strādāja, mūs vēroja. Lai gan to līdz galam nesapratu, mums ar vīru jau tad bija attiecību krīze. Bieži jau mēs to krīzi nemanām. Mums šķiet – viss taču ir _okei_ , šķirties netaisāmies. Bet krīze ir.\n\n  \n\n**Vīrs viegli uz to “parakstījās”?**\n\nKad mēs iepazināmies, viņš zināja, ar ko nodarbojos, un jau tad daudz mācījos un apmeklēju dažādus kursus. Es patiesībā nezinu, kā man vīrs piekrita, jo vīrs ir introverts pēc dabas. Izteicos, ka šī būtu ļoti laba iespēja, un mēs, ja to neizmantosim, varam tiešām nožēlot. \n\n  \n\n**Kā tas praktiski izskatījās?**\n\nMēs sēdējām cilvēku aplim pa vidu un mums blakus bija trešais – pāru terapeits, un mēs ar vīru vienkārši runājāmies. Grupa mūs vēroja, veica piezīmes un pēc tam kopā stāstīja, ko redzēja, kā jutās, uz mums skatoties. Tad arī ieraudzījām, ka mēs viens par otru patiesībā ļoti rūpējamies. Pirms teicu skaļi visai grupai, jautāju vīram, vai drīkstu atbildēt, vai tas viņu neaizvainos, ja to pateikšu skaļi. Un arī viņš man jautāja šādu akceptu.\n\n  \n\n**Tas prasa tik lielu drosmi!**\n\nBet arī iedod baigos resursus. \n\n> Katram pārim ir gan savas vājās vietas, gan savi resursi. Vājās vietas mēs, protams, zinām labāk, bet pāru terapijas mērķis ir palīdzēt ieraudzīt abiem tos resursus, uz ko balstīties, lai nākamajā reizē, ejot krīzei cauri, pārbaudījumi būtu vieglāk pārvarami. \n\nUn mēs šajās mācībās tās vasaras laikā sapratām, ka savstarpējais emocionālais siltums un spēja runāt ir divi mūsu attiecību lielie balsti. Tā nu mēs joprojām ik pa laikam ejam pie pāru terapeitiem. Un es tiešām nezinu nevienu pāri, kam nevajadzētu kaut profilaktisko kursu iziet. Bet ir jābūt gatavam uztvert to, ko tev teiks, tas ir jāgrib.\n\n  \n\nZiemas laikā, kad meitiņas veselības dēļ mums gāja smagi, man bija pat trīs terapeiti – sev divi un pāru, jo es jutu, ka ar sevi viena netikšu galā.\n\n  \n\n**Tās ir arī lielas izmaksas..**\n\nJā, bet, ja cilvēkiem kaut ko dod par velti, to nenovērtē, ar sevi nestrādā. Tāda ir cilvēka daba. Un tāpat taču ir uzticības un krīzes tālruņi, kur bez makasas piedāvā palīdzību. Man vīrs ir strādājis krīzes centrā “Skalbes”, pie kura ir vērsušies cilvēki ne tikai ar psihozēm un smagiem gadījumiem, bet arī tādi, kas meklē palīdzību, ieteikumus, kur grezties. Tāpēc man šķiet, ka palīdzību var atrast vienmēr, ja meklē. Un otra lieta - prioritātes. Man kādreiz meitenes saka - tas ir par dārgu, nevaru atļauties. Tad es saku - bet tu vari atļauties katru dienu nopirkt kleitu. Ja mums tiešām gribas, mēs vienmēr atrodam veidu, kā to sasniegt.\n\n  \n\n**Kā ir ar tām pāru lietām – kad terapijai varbūt jau ir par vēlu?**\n\nKad ir vienaldzība, kad neinteresē ne tas, kā otrs jūtas, ne tas, kur pāris virzās. \n\n> Vienaldzība ir nāve attiecībām. \n\nBērniņš piedzimst, un vīrietis nereti aizmirstas, bet par to vajadzētu runāt pirms mazuļa, ka pirmajā gadā mamma būs tā saplūdusi ar bērniņu, ka izskatīsies, ka viņa ir sajukusi prātā, un vīrietim būtu jābūt spēcīgam, beznosacījumu balstam. Bet tā notiek tikai grāmatās un ideālās pasakās, dzīvē tā ir ļoti reti. Un, ja pāris emocionāli negatavojas mazuļa ienākšanai, var būt ļoti, ļoti grūti.\n\n  \n\nUn vēl viena problēma ir tad, kad mamma pēc šī pirmā gada nespēj no sava mazuļa atdalīties. Tad sanāk tā, ka mamma ar bērnu kļūst par komandu pret vīru. Bieži mammas tieši dēliņus ieceļ vīra vietā, un tad vīrs ir tas, kas “nekad nepalīdz un tikai vāļājas gultā”. Šādu piemēru man apkārt ir daudz. \n\n> Ja komandu neveido mamma un tētis, tas ir disfunkcionālas ģimenes sākums. \n\nTāpēc ir labi vīru iesaistīt jau no pirmā mazuļa mēnesīša. Un mācīties savam vīrietim uzticēties.\n\n  \n\n**Un tomēr - visa pamatā jau ir apmierinātība vispirms pašam ar sevi. Bet arī tad, ja to saprotam, bieži nezinām, ar ko sākt.**\n\nTaisnība, jā. Es atceros, kad, gaidot savu otro bērniņu, es biežāk sev uzdevu jautājumu, vai man patīk būt tur, kur esmu, vai man patīk tas, ko es daru, biežāk sev pajautāju, kā jūtos. Pievērsu sev uzmanību. Es ar pirmo mazuli biju tā iesprūdusi “ideālās mammas” lomā, ka sapratu – no manis kā sievietes jau nekas vairs nepaliek pāri. Un tad, kad mēs atļaujam sev baudīt, ir tik liels kaifs par dzīvi! \n\n> Sieviete sievišķīga jau nav tikai tad, ja valkā zīda kleitas! Sieviete ir sievišķīga, kad bauda, kad IR. Bet tas var notikt tikai tad, ja atsakāmies no “ideālās” lomas.****\n\nJo ideālisms ir perfekcionisms un tas, savukārt, ir bailes – ja es nebūšu gana laba, mani nemīlēs, nepieņems, pametīs.. Tie būtībā ir psihiski traucējumi, kas iekšēju rada milzīgu spriedzi, jo ir neiespējami augstas prasības pret sevi. Tad mūžīgi esam neapmierinātas ar sevi un savu vidi, viss _besī_ , kafija ne tāda, tas ne tāds.. Savu neapmierinātību projicējam uz citiem. Un tas viss sākas ar bailēm, kas izaug par trauksmi un nespēju apstāties. Un klāt arī psihosomatiskās salimšanas. Bet to visu mēs radām pašas.\n\n  \n\n**Tiešām? Pašas radām šo stāvokli?**\n\nPati sakne tam meklējama bērnībā, kad bijuši ļoti prasīgi vai vienaldzīgi vecāki, kad mums bijis jāizpelnās novērtējums. Bet nu jau mēs esam lielas un tā atbildība par savu dzīvi ir jāuzņemas pašām. Vecāki darīja tā, kā viņi varēja, viņi tiešām darīja no sevis labāko. \n\n> Bet nu mēs varam izvēlēties, vai turpināt tā dzīvot, kā dzīvojām, attaisnot visas programmas - _“labas meitenes tā nedara”, “kā tu esi apģērbusies”, “ko tu vispār no sevis iedomājies”, “beidz sapņot”, “priecājies par to, kas tev ir”, “kaunējusies būtu”_ , - kas ir mūsos, vai kaut ko mainīt. \n\nUn ir tik daudz sieviešu ar šīm programmām! Neprātīgi daudz! Un arī es, protams. \n\n  \n\n**Un es ar!**\n\n_(Smejamies.)_ Vecāki gribēja, lai esam pieklājīgi, “adekvāti”, sabiedrības daļa, bet šādā veidā mēs pārstājam just, pārstājam izpaust savas vajadzība, jo ne vienmēr mums ir jābūt ērtiem. Lai gan vecākiem ir ērti būt ar ērtu bērnu, šādi apgriežot, tiek nogriezta arī spontanitāte, spēja baudīt, radošums.. Labās meitenes un teicamnieces sindroms apgriež, skolas laikā esam labie paraugi, vēlāk strādājam it kā to darbu, ko kādreiz vēlējāmies, bet nez kāpēc prieka nav. Ir ģimene, bērni, bet apmierinājuma kā nav, tā nav. Un tad sākas meklējumi. Mainām citas sejas maskas, kleitas, vīrus, bet nevēršamies pie sevis, kur tiešām ir ceļš. \n\n  \n\n> Atslēga, lai no neapmierinātas, uz dzīvi apvainojušās sievietes kļūtu par laimīgu sievieti, ir rūpes par sevi. Un tā nav tikai silta vanna un grāmata, bet kaut kas dziļāks.\n\nMēs nēsājam līdzi čemodānu - savu pieredzi - un rūpes par sevi ir pārzināt šī čemodāna saturu. Izkratīt visu, kas iekšā, izmest to, kas vairs neder, ielikt jaunas lietas, kas dara laimīgu. Tas ir liels darbs ar sevi, bet no ārpuses nekas mūs nesalāpīs.\n\n  \n\n**Vai arī šobrīd Tu stāsti par sevi?**\n\nJā, es tiešām esmu ceļā pie sevis, no ārpasaules griežos pret sevi. Šad un tad sev pajautāju, vai manai ģimenei ir patīkami būt līdzās sievietei, kas nav apmierināta, kas visu izdara “perfekti”, bet beigās _noraujas_ , jo spriedzei kaut kur ir jānāk uz āru. Un ideālistes taču to pašu prasa arī no apkārtējiem..\n\n**Bet, ja sieviete sper šos soļus tuvāk sev, un tas izsauc lielu pretestību partnerī?**\n\nTas ir tikai normāli, jo visas pārmaiņas nes līdzi arī bailes, īpaši sievai vai vīram. Kad aizgāju mācīties psihoterapiju, mums pasniedzēji teica jau sākumā - kāds no jums izšķirsies, kāds atradīs jaunu partneri, kādam piedzims bērns, - pārmaiņas būs. Citi partneri spēj turēt līdzi to pārmaiņu ritmu, citi nespēj. Bet vēl kāds to darīs, jo viņam būs svarīgs savs partneris. Kaut tikai lai saprastu, kāpēc šīs pārmaiņas partnerim ir vajadzīgas. \n\n  \n\nAr attiecībām ir tā, ka tās tiecas uz pārmaiņām, un tajā pašā laikā cenšas pašsaglabāties. Tāpēc ir sajūta, ka gribas iet uz priekšu, bet tik grūti. \n\n> Bet jebkura sistēma, ja nemainās, mirst. Un vienīgais veids, kā otrs var mazāk baidīties un vairāk pieņemt, ir runāšana. Godīgi pateikt, ka šādi es vairāk nevaru un negribu, ka vēlos pārmaiņas un vēlos tās piedzīvot ar tevi kopā. \n\nAtklāt savu sirdi, un tas nav viegli. Bet tie ir tik tuvi brīži attiecībās! Tik ļoti vērtīgs resurss pārim, kad partneri spēj otram atklāt savu sirdi. Bet vispirms – atklāt sirdi pašam pret sevi.\n\n  \n\n***\n\n_Šis materiāls ir oriģinālsaturs, tā pārpublicēšana bez atsaucēm nav atļauta._\n\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)\n  * [Vecāku un mazuļa veselība](https://www.izaugtmilestiba.lv/blog/categories/veseliba)",
    "category": "gaidibas",
    "categoryName": "Gaidības",
    "readTime": "9 min",
    "author": "Laura Bērziņa",
    "date": "2019-12-17",
    "published": true
  },
  {
    "title": "viktorija_ozola",
    "excerpt": "Source: https://www.izaugtmilestiba.lv/post/viktorija_ozola",
    "content": "# viktorija_ozola\n\n---\n\n# Nespēlēt “supervaroņos”\n\n  * Izaugt Mīlestībā\n  * Jan 4, 2021\n  * 9 min read\n\n**Ar VIKTORIJU OZOLU “sarunājāmies” attālināti, un tas vienmēr ir risks – intervēt, neredzot sava sarunas biedra acis. “Tev sanāca uztrāpīt uz manām stīgām,” pēc sarunas teiks gaišā piecu bērnu mamma, Montesori pedagoģe un bloga “espats.lv” veidotāja. Un ziniet – viņas atbildes trāpīja arī uz manām stīgām. Pamatīgi.**\n\n  \n\n  \n\n_Viktorija ar vīru Uģi ir vecāki 9 un 7 gadus vecam dēlam, 4 gadus vecai meitiņai un 2 gadus veciem dvīņiem – brālim un māsiņai. Uz jautājumu “Kā ar visu tiekat ikdienā galā?” viņa smejot atbild – “Netiekam”. Un vai tad ir jātiek? :)_\n\n  \n\n**Kā nosvinējāt Ziemassvētkus?**\n\nPatiesībā šie bija vieni no labākajiem Ziemassvētkiem pēdējo gadu laikā, jo viss bija daudz mierīgāk. No rīta noskatījāmies atkārtojumu _Live_ video no Somijas, kā Ziemassvētku vecītis dodas ceļā no Lapzemes pie bērniem. Izdejojāmies pie “Pentatonix” Ziemassvētku dziesmām, sagaidījām Ziemassvētku rūķi (manu tēti), kas bija atnesis dāvanas, un noskaitījām viņam pantiņus no sava balkona, pie reizes samājāmies ar kaimiņiem. Un vakarā sēdāmies pie svētku galda. Ja ir septiņu cilvēku ģimene, tad galds pat ikdienā šķiet kā svētkos. _(Smaida.)_\n\n  \n\n**Kāds kopumā jums bijis šis gads?**\n\nPirmais notikums, kas nāk prātā, diemžēl ir mammas nāve janvārī. Pagājis ir gandrīz gads. Šķiet, ka nu jau esmu to sākusi pa īstam pieņemt. Mums nebija ļoti tuvas attiecības viņas alkoholisma dēļ. No 12 gadu vecuma ar viņu kopā nemaz nedzīvoju. \n\n> Tas laikam arī bija sāpīgākais pēc mammas nāves - apjaust, ka vairs nevar mainīt attiecības, vairs nav cerības tās uzlabot. \n\nDaudzi nesaprata manas lielās bēdas, tā arī teica – “Jums tak` nebija nekādu baigo attiecību.” Jā, bet tā joprojām ir mana mamma. Es raudāju un turpinu raudāt par to, kas man nekad īsti nav bijis. \n\n  \n\nDraudzene šad un tad man zvana un stāsta, kā viņas mamma to vai šito saka saistībā ar bērna audzināšanu, kā viņas strīdas. Tad atbildu: “Iedomājies, ir vēl kāds cilvēks, kas tik ļoti mīl tavu bērnu, un jūs strīdaties, kā viņu labāk audzināt.”\n\n  \n\nKad ar dvīņiem viņu pirmajā dzīves gada laikā biju tiešām nejēgā pārgurusi, brīžiem, stumjot ratus, apraudājos, redzot omes, kas pastaigājās ar mazbērniem. Tik ļoti ir pietrūcis kāds mammas padoms, klātbūtne - tāda tīri sievišķīga ievadīšana dzīvē! Tagad pēc gada noteikti esmu daudz vairāk pieņēmusi savu mammu, esmu mēģinājusi saprast viņas izvēles, mazāk vainoju sevi, domājot, ko tomēr varēju izdarīt.\n\n  \n\nPārējais gads daudz maz kā jau visiem. Martā sākās pandēmija ar visu ģimeni mājās, ar attālināto mācīšanos, ar nemitīgu ēst gatavošanu, ar cenšanos nesajukt prātā, kad atelpas sev nav gandrīz nemaz. Tagad daudz vairāk novērtēju tos mazos ikdienas sīkumus, ko uztvēru kā “pats par sevi saprotams” - laist bērnus skolā un bērnudārzā, būt ar viņiem svētkos šajās iestādēs, aiziet brīvi uz kafejnīcu vai kaut vai iziet Jaungadā salūta laikā ārā.\n\n  \n\n**Ko Tu šogad darīji pirmo reizi savā dzīvē?**\n\nEs izveidoju internetveikalu, kurā tirgoju pašas izveidotus materiālus. Man kādreiz šķita, ka par to tikai pasapņošu, bet man līdzās ir vīrs, kurš man neļauj sapņot vien. Viņš ir mans biznesa koučs, kā mēs ar viņu smejamies. Un lai gan es visu laiku atrunājos “neesmu pietiekami gudra un izglītota”, “kuram to vispār vajag?”, vīrs mani turpina bīdīt. Tāpat pirmo reizi 2020. gadā es izveidoju “Instagram” _live_ video, tā pamatīgi pārkāpjot sava komforta zonu. _(Smejas.)_ Tas deva drosmi darīt ko šādu biežāk.\n\n  \n\n**Tu esi piecu bērnu mamma, un Tava profesija arī ir saistīta ar bērniem. Kā tiec galā ar tik daudz bērnu enerģiju ikdienā?**\n\nKā es tieku galā? Netieku! _(Smejas.)_ Mana nodarbošanās līdz bērnu dzimšanai nebija saistīta ar bērniem, jo augstāko profesionālo izglītību esmu ieguvusi kā ainavu arhitekte. Šo ceļu uz bērnu izglītību man parādīja tieši pašas bērni. Tomēr man vajag regulāru iziešu, aiziešanu, paslēpšanos no bērniem, lai atgrieztos enerģijas pilna un atkal varētu no sevis dot. Mums dažkārt mēdz likties – “kā tad es tagad ņemšu un kaut kur iziešu, bērni tak` bez manis nevar, te tak visiem kaut ko vajag” - bet viņi var! Bērni var lieliski padzīvoties arī ar tēti.\n\n> Nevienam nevajag izmocītu mammu, kas ar visu savu būtību bērniem nodod “vēstījumu”, cik grūta ir ģimenes dzīve un cik grūti ir būt par mammu. Labāk nodot vēsti, ka arī jūs, bērni, drīkstat savu reizi pateikt “stop”, paņemt pauzi, kaut ko nevarēt un doties atpūsties. Vecākiem nav jābūt visu varošiem un nereti tieši tāpēc pārgurušiem un pat nelaimīgiem.\n\nMēs, vecāki, varam parādīt bērniem veidus, kā paņemt šīs pauzes.\n\n  \n\n**Papildus visam raksti arī blogu un esi aktīva “Instagram” satura veidotāja. Minēšu - šis viss par un ap bērniem Tavā dzīvē ir ar lielākas misijas sajūtu?**\n\nMan jāmin līdzība, ko Marija Montesori ir teikusi: “Mēs katrs kaut ko pasaulē darām savu vajadzību, domu, mērķu vadīti, bet tai pat laikā, caur saviem mērķiem dodam kaut ko arī pasaulei, pat ja paši to neapjaušam.” Piemēram, bite vāc nektāru savu vajadzību vadīta, bet pie reizes arī apputeksnē augus, kas var dot mums augļus. Bite par to nemaz nenojauš. Vai koks vienkārši elpo, bet caur savu elpošanu, dod skābekli mums visiem. Kokam nav tādas domas, tas vienkārši eksistē. Es bieži nemaz nedomāju, ka kādam palīdzu. Drīzāk mani vada vēlme dalīties, nedaudz godkāre un vēlme parādīt kādu foršu materiālu citiem. Es pat neapjaušu, cik lielam cilvēku daudzumam tas varētu būt vai nebūt noderīgi, jo latvieši ir diezgan kūtri uz atgriezeniskās saites došanu, bet ik pa laikam kāds atraksta – tas silda sirdi. Manī gluži vienkārši ir liela vēlme dalīties savos atklājumos. \n\n  \n\n**Kas ir lieliskākais Montesori pedagoģijā kā metodē?**\n\nTas patiesībā ir dzīvesveids, pat vairāk tieši filozofiskā daļa. Svarīga ir cieņa pret bērnu un milzīga brīnīšanās par pasauli. Spēja bērnu uztvert kā līdzvērtīgu. Redzēt bērnā, kas viņā veidojas, kas izaugs liels, to potenciālu! Un palīdzēt šim potenciālam realizēties. Tas nav “audzināt ģēnijus”, kā man kādreiz sarkastiski teikts no malas. Tā drīzāk ir loģika un izpratne jebkurā sfērā, ko palīdzi bērnam apgūt, un būšana līdzās kā pavadonim, kad bērns atklāj pasauli un tās likumus.\n\n  \n\n**Kāda ir jūsu diena “parastā”?**\n\nOj, kā man patīk dienas “parastās”! _(Smejas.)_ Tās ir ļoti mierīgas dienas. Mēs mostamies laikā no 07:15 līdz 07:30. Tad es vai vīrs gatavo brokastis. Jā, maināmies ik pārdienas. Tad ģērbjamies uz skolu un bērnudārzu, sapinu meitenēm matus, noprasu visiem par sporta tērpiem. Tad es vai vīrs ved trīs vecākos uz mācību iestādēm – tās mums ir divu minūšu gājienā no mājām, ļoti ērti. Ja es pavadu bērnus, tad, nākot mājās, izmetu vēl kādu aplīti, klausoties mūziku. Ja bērnus ved vīrs, tad viņš pēc tam dodas uz savu biroju. \n\n  \n\nPēc stundas nāk aukle dvīņiem, kas trīs vai četras dienas nedēļā no rītiem man iedod nepilnas divas stundas saviem darbiem pie vīra birojā. Taisu materiālus, konsultēju, atbildu uz vēstulēm, izveidoju kādu rakstu. Tad eju atpakaļ uz mājām un gatavoju pusdienas. Paēdam, saģērbju dvīņus pastaigai, palīdzu auklei ielikt bērnus ratos. Tad man atkal ir nepilnas trīs stundas. \n\n  \n\nKo es daru šajā laikā? Vienreiz nedēļā dodos pie sava terapeita vai izskrienu līdz pilsētai. Vismaz vienu pusdienlaiku nedēļā paredzu arī darbam. Strādāju ļoti ātri un produktīvi, jo zinu, cik ierobežots laiks man ir. Tad dodos sagaidīt dvīņus no pastaigas, sarūpēju launagu un eju pēc Elizabetes uz bērnudārzu. Puiši jau pirms tam paši ap 15:00 ir atnākuši mājās no skolas. Un tad sākas vakara cēliens ar vakariņu gatavošanu, kopā būšanu un gulētiešanas rituāliem. \n\n**Nu, lielisks menedžments! Kā ar vīru atrodat laiku kopā būšanai?**\n\nMēs viens otram ļoti patīkam, un mums patīk pavadīt laiku kopā, tāpēc kopābūšana ir mūsu oāze ikdienas skrējienā, mēs to vienkārši ieplānojam. Mums vienmēr ir vakara laiks kopā, kad bērni ir nolikti gulēt. Arī pa kādam randiņam vismaz reizi divās nedēļās mums sanāk. Nesen atsākām arī izbraucienus uz diennakti tikai divatā! Pagaidām gan pēc dvīņu dzimšanas tie ir bijuši tikai divi, bet esam nolēmuši reizi divos mēnešos šo tradīciju turpināt. Mums ideālais randiņš būtu vismaz nedēļu garš. Pats no sevis nekas nerodas - ne kāds uzburs Ziemassvētku sajūtu, ne dzirksteli attiecībās - tā ir jāuztur pašiem.\n\n  \n\n**Saki, vai arī jūsus attiecībās katrs no bērniem nesis sava veida krīzi?**\n\nAr pirmo bērnu tā noteikti bija. \n\n> Atceros, ka tolaik ar draudzenēm runājām, cik muļķīga ir iedoma, ka tikko dzimis bērns partnerattiecības satuvina. Gan mamma, gan tētis piedzīvo lielas pārmaiņas, abi ir pārguruši un neizgulējušies - kas te var satuvināt? \n\nBērns parāda sev tādas personības šķautnes, par kurām pat nenojauti! Man pirms bērniem šķita, ka esmu mierīga un pacietīga. _(Smejas.)_ Kad esi uz spēku izsīkuma robežas, kad visa ikdiena ir pakārtota vienam mazulim, kas nebūt nav tikai smuki jāapģērbj, kas tik “neizlien” ārā. Un tad vēl hormonālās izmaiņas..\n\n  \n\nPirms otrā bērna vīram jau laicīgi teicu: “Es droši vien raudāšu un kliegšu, bet tas nebūs par tevi, tā vienkārši notiks.” Tomēr savstarpēji ar katru nākamo bērnu mums bija vieglāk saprasties.\n\n  \n\n**Dvīņu mammas mēdz teikt: “Viena mazuļa mammām nav ne jausmas, ko nozīmē viss reiz divi.” Tas tiešām ir riktīgi citādāk?**\n\nO jā… \n\n> Es tagad smuki sakniebju lūpas un smaidu, kad man kāda mamma mēģina iestāstīt, ka divi bērni ar mazu vecuma starpību ir gluži tas pats, kas dvīņi. Kožu mēlē un labāk nesaku neko, jo nav nekādas jēgas pierādīt pretējo.\n\nAtceros, ka lasīju žurnālu “Mans Mazais” un vienā brīdī aizlaidu pa gaisu, jo sapratu, ka ar dvīņiem taču nemaz šos ieteikumus nav iespējams realizēt. Tu nevari mierīgi 30 minūtes zīdīt vienu un tad mierīgi otru, jo otrs jau ir noraudājies pa to laiku. Der tikai tandēma barošanas metode. Nevari vienu nēsāt rociņās līdz aizmieg, jo ir tikai divas rokas. Sava uzmanība visu laiku jādala uz divām pusēm. Un jā, ir vēl trīs citi bērni. Tas bija traki! Bet, protams, tā ir arī liela mīlestība, kad abus divus turi rokās, - tas ir neaprakstāmi skaisti.\n\n  \n\n**Vai Tu kā mamma ar katru bērnu “piedzimi” no jauna?**\n\nJā, noteikti. Katrs bērns ir tik ļoti atšķirīgs, katram bija vajadzīga cita pieeja, arī es pati katru reizi jau biju ar citu pieredzi. Reizēm raugos uz saviem bērniem un redzu viņos nedaudz sevi kā mammu tolaik, kad viņi bija mazi bēbīši. Redzu savu pašpārliecinātības trūkumu. Vecākais ir nepārliecinātāks – tāda ar viņu biju arī es. Ar otro jau nosvērtāka, bet ar ceturto un piekto – pilnīgi cita pārliecība par sevi.\n\n  \n\n**Tad jau manai mammai ir taisnība, kas man reiz teica “ar trešo būs vienkāršāk.”**** _(Smejos.)_****Man gan ir tikai viens brālis, un nezinu, kā viņa to varētu zināt, bet Tu gan zini!**\n\nNo praktiskā viedokļa – jā, tas bija daudz vienkāršāk. Abi vecākie pa dienu bija bērnudārzā un es mājās tajā laikā biju tikai ar meitu. Tā sajūta bija līdzīga, kā ar pirmo un vienīgo bērnu, tikai visu jau zinu, biju ar pieredzi un varēju daudz vairāk baudīt pašu procesu. Tomēr emocionāli tas nebija vienkāršāk. \n\n> Pēc trešā bērna piedzīvoju pēcdzemdību depresija. Tas ir mans pats zemākais punkts, kādā savā dzīvē esmu bijusi. Daudziem tas varētu būt pārsteigums, jo tolaik ļoti daudz enerģijas tērēju, lai šo faktu noslēptu un neviens nepamanītu, ka iekšēji jutos briesmīgi. Biju izplānojusi savu pašnāvību, jo biju pilnīgi pārliecināta, ka bez manis visiem būs vieglāk – pat bērniem!\n\nDomāju, ka divi jaunākie mani nemaz neatcerēsies. Vīrs kaut ko nojauta, bet es nespēju visu viņam izstāstīt. Man šķita, ka viņam pašam tas jāredz un jāsaprot. Šķita, ka man uz pieres rakstīts “depresija” un viss, kas jādara, jāieguglē, lai saprastu, kā man palīdzēt. Viņš ļoti centās atvieglot manu ikdienu, bet es to redzēju kā kārtējo pierādījumu, ka bez manis var iztikt. Ar vairākām draudzenēm kopš tā laika man ir zudis tas dziļais kontakts, jo visi mani mēģinājumi pastāstīt, kā jūtos, beidzās ar frāzēm - “tev jāsaņemas”, “tev vajadzētu atrast aukli”. Vēlāk man terapeite stāstīja kādu līdzību, ko todien “iegravēju” savās smadzenēs – “ja cilvēkam ir caureja, tad neviens “saņemies” nespēs palīdzēt to apturēt. Ar depresiju ir līdzīgi.” Tu nevari vienkārši saņemties, tur vajag kādu, kas palīdz no tās bedres izrāpties. Tāpēc es pati arī esmu cilvēkus burtiski aiz rokas vilkusi pie psihologa, jo pats tajā brīdī izeju neredz. Lūk, trešā bērna stāsts! \n\nAizvien jūtos ļoti, ļoti vainīga savas meitas priekšā. Par to, ka neveltīju viņai tādu uzmanību, kādu būtu vajadzējis veltīt. Fiziski es viņu aprūpēju, bet tas bija kā caur biezu stiklu, bez tās siltās, siltās emocionālās saiknes, kas varētu būt bijusi. Tas gan nenozīmē, ka tagad mums nav šīs saiknes. Ir. Varbūt pat vēl īpašāka. \n\n  \n\n**Viktorija, mīļā... Klausos un dzirdu, kā izrunā manas sajūtas. Padalīšos – es joprojām bieži skatos sava dēlēna kā okeāna dziļajās acīs un lūdzu viņam piedošanu, ka pirmo pusgadu nespēju būt tādā siltā tuvumā ar viņu. Es vienkārši tolaik to nespēju, jo pati biju izjukusi. Manis nebija. Bet vainas sajūta, ārprāts, cik tā ir postoša padarīšana!**\n\n  \n\nIr svarīgi pieņemt, ka arī tas patiesi bija labākais, ko spējām tajā brīdī darīt. Man bija svarīgi meitai izstāstīt savas sajūtas un pateikt, ka es viņu tiešām mīlu. Viņa man, starp citu, visbiežāk no visiem bērniem pārjautā, vai es viņu mīlu. Nezinu, vai tas ir kā saistīts, bet kaut kādas ķermeniskās atmiņas no zīdaiņa vecuma mums visiem noteikti ir. Zinu, ka mums kādreiz par šo posmu būs arī saruna, kad viņa būs pieaugusi. Ja viņai pašai kādreiz nāktos ko līdzīgu piedzīvot, es gribētu, lai viņa no sirds zina, ka nav viena. Tā bija mana spilgtākā sajūta – esmu pilnīgi viena, mani neviens pa īstam nesaprot. Vai nav ironiski? Apkārt ir liela ģimene, radi, draugi, kolēģi, bet jūties kā uz vientuļas salas. Tas ir tas depresijas biezais stikls. \n\n  \n\n**Es reizēm domās nosmejos – “Neko darīt, Teodor, tu izvēlējies pats šādus vecākus. Tu zināji, uz ko “paraksties”.****_(Smejos.)_****Mēs viens otram esam skolotāji. Ko Tev katrs bērns ir iemācījis?**\n\n  \n\nEs saku to pašu! Dvīņiem arī: “Paši gribējāt kopā nākt!” _(Smejas.)_ Pirmie divi puikas, protams, ir mācījuši to, ko vispār nozīmē būt vecākiem. Kā tas ir, kad sirds staigā ārpus paša ķermeņa – mīlēt kādu tik ļoti! Un to, ka mīlestība nav jādala, ar katru nākamo bērnu tā reizinās! Trešais bērns, Elizabete ir mana pirmā meita. Būdama stāvoklī, pēkšņi sajutu izteiktu un spēcīgu vēlmi pucēties, būt sievišķīga. Tieši ar viņu zem sirds gribējās izskatīties skaistai. Tās ir durvis, ko viņa man atvēra. \n\n  \n\nEsmu mācījusies ļaut bērniem būt personībām. Mācījusies pieņemt, ka viss tiešām nav atkarīgs tikai no vecāku audzināšanas metodēm. Viņi visi pieci ir tik atšķirīgas personības, dvēseles, katra ar savu raksturu, ar savu sūtību, ar savām iezīmēm. Dvīņi to parāda tik spilgti! Un pāri visam – manas piecas atvases ir palīdzējušas kļūt man par to cilvēku, kas es esmu šobrīd. \n\n  \n\n  \n\n***\n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Praktiskā gatavošanās](https://www.izaugtmilestiba.lv/blog/categories/gatavosanas)\n  * [Sajūtas un emocijas](https://www.izaugtmilestiba.lv/blog/categories/emocijas)",
    "category": "dzives-gads",
    "categoryName": "Dzīves gads",
    "readTime": "9 min",
    "author": "Laura Bērziņa",
    "date": "2021-01-04",
    "published": true
  },
  {
    "title": "vispirms-milestiba",
    "excerpt": "Source: https://www.izaugtmilestiba.lv/post/vispirms-milestiba",
    "content": "# vispirms-milestiba\n\n---\n\n# Vispirms mīlestība, un tikai tad - audzināšana\n\n  * Izaugt Mīlestībā\n  * Sep 10, 2019\n  * 9 min read\n\nUpdated: Dec 17, 2019\n\n**“Priecīgiem bērniem, kas savu reizi kopā ar vecākiem skatīsies multenītes nesakārtotā istabā, vai pārdomātas maltītes vietā priecīgi kādreiz uzēdīs pelmeņus, noteikti būs vairāk siltu atmiņu par savu bērnību, nekā stingri disciplinētiem un “vienmēr kārtīgiem” bērniem,” stāsta geštaltterapeite un grāmatas “No perfekcionisma uz mīlestību” autore**[** _Elīna Zelčāne_**](http://izzinisevi.lv/)**. Bet tas bieži nozīmē vecākiem godīgi paskatīties uz sevi un pajautāt – kāpēc es tik ļoti vēlos, lai viss notiek pēc manā galvā iedomātas sistēmas?**\n\n  \n\n**Kur perfekcionistam “kājas aug”**\n\n  \n\nVēlme visu paveikt izcili bieži ir neapzināts pieņēmums, ka šādi iespējams nopelnīt līdzcilvēku atzinību un novērtējumu. Neapzināta doma, ka mūs vairāk mīlēs, akceptēs un pieņems, ja būsim perfekti. Šādām sajūtām iemesls meklējams agrā bērnībā, kad izveidojusies pārliecība – mīlestība ir janopelna. Tādas zemapziņas spēles ar mīlestības meklēšanu. Ja bērnībā mums ir teikts – “Ko tad tu vari! Tas jau nekas nav, ko tu dari! Kas no tevis nākotnē vispār iznāks..”, tad pieaugušā vecumā perfekcionisma iemesls var būt nemitīga vēlme joprojām apmierināt vecāku gaidas. Lai mamma vai tētis beidzot pateiktu – “Cik labi tev izdodas! Skaisti! Malacis!”.\n\n  \n\nBet nemetīsim akmeņus vecāku dārziņā, jo reizēm bērna mīlestības valoda gluži vienkārši nesakrīt ar vecāku mīlestības valodu. Proti, vecāki vienmēr ir rūpējušies, lai bērni būtu paēduši, apģērbti, bet bērnam patiesībā ir trūcis mīļuma, sarunu, emocionāla tuvuma. \n\nTāpēc ir tik svarīgi pašam saprast un atzīt, kādas vajadzības pret sevi neesi apmierinājis. Vai tā ir vajadzība pēc atzinības, pēc novērtējuma, varbūt trūkst drošības sajūtas (jo līdz ar citu novērtējumu un atzīšanu nāk ilūzija, ka šādi saglabājam arī savu statusu). \n\n> Īsāk sakot – ceļš uz “atveseļošanos” ir prasmē darīt lietas, ne tāpēc, lai kādam mākslīgi izpatiktu, bet gan tāpēc, ka pašam tas sagādā prieku un gandarījumu. Un tas nozīmē – spēt pret sevi būt godīgam. \n\nKad novērtējums nebūs pašmērķis, ir iespējams maziem solīšiem tuvoties tam, ko gudri saucam par sevis mīlēšanu. Pārtraukt apburto apli ar aizvien jaunu mērķu sasniegšanu, aizvien jaunu grādu iegūšanu, aizvien, aizvien, aizvien.. \n\n  \n\nJā, kad ārējā pasaule mums dod apliecinājumus un novērtējumu, ka esam varoši un visādi citādi labi, tas ļauj celt pašvērtējumu, bet tikai īslaicīgi. Mēs turpināsim meklēt, kas vēl mūs nav atzinis, novērtējis. Mums šķitīs, ka tie labie vārdi no malas patiesībā nav īsti – “viņš jau to saka, lai man izpatiktu,” “viņam no manis tikai kaut ko vajag..” \n\n> Mēs meklēsim atrunas, lai nenoticēt savai vērtībai, tik ilgi, kamēr iemācīsimies paši sevi atzīt kā vērtīgus. \n\nTas nozīmē arī pieņemt, ka mēs kļūdāmies, ka neesam ideāli, ka ir lietas, ko nevaram mainīt – savu ģenētiku, savu vēsturi, savu stāstu līdz šim. Sevis mīlestība ietver ļoti praktiskus soļus, un bez tās no perfekcionisma neizbēgt.\n\n  \n\n**Mantojums, ko labāk nenodot**\n\n  \n\nBieži vien šodienas mammām paraugs ir visu varošā sieviete, kas no malas izskatās apmēram tā – “nogurt drīkst tikai dienas beigās, kad neviens no tevis vairs neko negaida”. Kas notiek brīdī, kad perfekcioniste mamma vai tētis “uztur kārtību” ģimenē? Praktiski tas varētu izskatīties kā tāds vecs patafons, kas nemitīgi atkārto kādus noteikumus – “pacel zeķes”, “ej tīrīt zobus”, “ir astoņi vakarā, fiksi gulēt”, “nekādi cepumi dīvānā”, “mēs ejam ciemos, nomaini tās muļķīgās drēbes”, “kāpēc tev matemātikā ir seši, nevis astoņi, varēji jau pacensties vairāk”... \n\n> Ja vecākiem trūkst mīlestības pašiem pret sevi, ja mums šķiet, ka vienīgā mūsu vērtība ir sasniegumos, mēs nespējam kritiski paraudzīties uz sevi un savu dzīvi, lai pateiktu, ka šajā pasaulē ir situācijas, ar kurām reizēm var un vajag samierināties. \n\nUn pieņemšana ir ļoti vērtīga māksla, lai cilvēks spētu būt ar sevi mierā.\n\nLaba motivācija pārstāt no saviem bērniem gaidīt nepārtrauktu pašdisciplīnu, ir godīga atbilde sev pašam uz jautājumu, - ko es ar to vēlos savam bērnam pateikt? Ka svarīgi ir vienmēr iederēties? Ka kļūdīšanos nepiedod? Ka jābūt paklausīgam un ērtam? Var jau būt, ka mums šāds priekšstats ir izveidojies pašiem pret sevi, bet ticamāk tomēr, ka bērnus mēs radām, lai tie būtu laimīgi, ne tā? Un laimīgs bērns būs tas, kurš pratīs iestāties par sevi, uzdrīsktēsies un realizēs savus sapņus, un tajā pašā laikā pratīs sadarboties, veidot attiecības un būt daļa no komandas.\n\n  \n\nTāpēc vecais stāsts par līdzsvaru arī šajā gadījumā ir atslēgas vārds. Vecāki, kas mēģinās savu bērnu audzināt pēc armijas prasībām un nemitīgiem noteikumiem, savam bērnam mantojumā iedos sajūtu “lai ko es darītu, tas nebūs gana labi”. Bet tie, kas savu bērnu laidīs tādā kā pašplūsmā, kas pieļaus paviršumu ikdienā, kas nemudinās un neizaicinās bērnu savu spēju robežās, kas neiedos pašdisciplīnu, var radīt bērnā sajūtu, ka viņš nav vērtīgs, ka vecākiem ir vienalga, kas ar bērnu notiek. \n\n> Vidusceļš, pie kura mums vajadzētu turēties, ir spēja teikt bērnam, ka ir _okei_ , ka mums sākumā neizdodas, ir _okei_ kļūdīties, bet ir svarīgi arī nedaudz pacensties, un, cik spējam, savas kļūdas izlabot. \n\nAtteikšanās no perfekcionisma nenozīmē iekrist otrā grāvī, sacelt kājas gaisā un teikt – lai viss notiek, kā tas notiek! Tas nenozīmē atcelt visus noteikumus, pārtikt tikai no roltoniem un pilnībā aizmirst par savu uzvedību sabiedrībā. Nē, atteikšanās no perfekcionisma ir atteikšanās no visas pasaules kontrolēšanas. Attiekšanās no iedomas, ka tas ir iespējams.\n\n  \n\n**Es daru tik, cik labi šobrīd spēju**\n\n  \n\nDomāju, ka teorētiski jau mēs visi šīs lietas tīri labi saprotam (vai vismaz esam par to dzirdējuši). Tomēr praksē, īpaši, kad bērni vēl ir mazi, spēka, pacietības un visa kā var būt par maz, lai uz situācijām reaģētu apzināti.\n\n  \n\n  \n\n  \n\n  \n\nKlasisks piemērs ir otrā bērna piedzimšana un vēlme visu turēt līmenī, kamēr terapeits vai ārsts neaizsūta mājās ar diagnozi “izdegšanas sindroms”. Vecākais bērns pēkšņi kļūst par “lielo” (lai gan joprojām divgadnieks), vīrusi mājās ir lielākais bieds, brāļu – māsu rotaļām vienmēr fonā dzirdams mammas “prātīgāk!”, bet atrast laiku un sadalīt uzmanību visiem, vecākiem ir milzīgs izaicinājums. \n\n  \n\n“Vērtīgi jau pašā sākumā saprast, ka, lai kā mamma un tētis censtos, piedzimstot vēl vienam mazulim, sākumā “lielais brālis vai māsa” jutīsies pastumts maliņā. Jā, ir svarīgs individuālais laiks kopā ar vecāko bērnu, tomēr ir neiespējami paveikt visu, dot savu uzmanību visam – un zīdainis pirmajā gadā ar savām vajadzībām vienmēr būs prioritāte,” stāsta Elīna Zelčāne.\n\n> Izdari labāko, ko tajā brīdī vari, un atceries, ka no vainas sajūtas neviens par labāku mammu vai tēti nekļūst. \n\n“Man pašai ir četri bērni, un tagad varu teikt droši – no tās enerģijas, ar kādu es cīnījos, lai bērni slimošanas laikā cits citu neaplipinātu ar tiem pašiem vīrusiem, varētu ražot elektrību! Ja mazulim nav īpašas veselības problēmas, kas pieprasa pastiprinātu uzmanību, ir labi saprast, ka mēs kā vecāki – dodot citronus un dzērvenes, gatavojot spēcinošas maltītes, vēdinot telpas un cerot, ka dabīgā imunitāte nostrādās – izdarām gana daudz. Mūsu spēkos tiešām nav visu kontrolēt.”\n\n  \n\n**Help! Vai te kāds ir?**\n\n  \n\n“Kad man piedzima otrais bērniņš, pirmajam bija tikai gads un mēnesis. Tas bija laiks, kad visa ģimene sadzīvisku apsvērumu dēļ pārcēlāmies dzīvot uz Bulgāriju. Tur man nebija nekādas atbalsta komandas. Nekādas! Ne ģimenes ārsta, ne auklītes, ne valodas zināšanu! Vīram bija daudz jāstrādā, bet es ar katru dienu aizvien vairāk sapratu, ka netieku ar visu galā. Vairs nevaru!” atceras Elīna Zelčāne. \n\n> “Ar _Google translate_ no krievu uz bulgāru valodu pārtulkoju sludinājumu auklītei, ko ievietoju kaut kādā vietējo māmiņu forumā, un atradu bulgāru sievieti, kas vismaz nedaudz runā arī krieviski. Viņa nāca pie mums divas reizes nedēļā uz divām stundām, kamēr es gāju dejot flamenko dejas, lai atslēgtos.” \n\nPerfekcionistiem ir diezgan raksturīgi nemeklēt palīdzību, jo tas taču nozīmē atzīt, ka neesmu perfekts un nevaru visu izdarīt.. Jā, mēs neviens neesam perfekts. Nav tāda, kas visu var paveikt vienmēr paši, un tas nemaz nav vajadzīgs. Tāpēc arī risinājumi, lai gan tobrīd neiespējami, ir iespējami un ir jāmeklē! “Var taču taisīt “mammu barterus” – pirmdienā es savu divgadnieku uz pāris stundām uzticēšu kādai mammai, lai pati aizietu uz baseinu, bet trešdien es viņu palaidīšu pie friziera, un paņemšu uz pāris stundām viņas trīsgadnieku.\n\nJaunajiem vecākiem ir viegli iekrist upura pozīcijā – es neko nevaru, man nav atbalsta, un vīrs vispār neiesaistās.. \n\n  \n\nLai gan ļoti bieži mammas ar tētiem nemaz īsti nemāk runāt. “Vīrieši reizēm var nesaprats, ko un kā sievietei šobrīd palīdzēt, tāpēc ir vērtīgi savam partnerim (bez pārnetumiem!) pateikt tieši – vai vari, lūdzu, paņemt mazuli uz atraudziņu šobrīd, vai vari pārtīt tagad autiņus, vai vari paauklēt, kamēr es uz brīdi izeju?” atgādina terapeite. “Ja mēs sagaidām, ka vīrietis uzminēs vai pats sapratīs, visbiežāk mūs gaidīs vilšanās. Un tad aizvainojumā no mammas izlauzies “Kas ir ar tevi!? Nevari man kaut kā palīdzēt?” Bet “kaut ko palīdzēt” tētim var neizteikt neko. Un mammas kašķīgais noskaņojums noteikti nepalīdzēs tētim būt par labāku tēti un lielāku atbalstu.\n\n  \n\nDiezgan klasiski ir nepamierinātību pret savu partneri izreaģēt uz bērnu. “Kad tētis ir līdzās un mēs no viņa “kaut ko” sagaidām, bet viņš to nedara (jo neprot lasīt domas), mēs nereti sakliedzam, kļūstam nepacietīgākas, asākas tieši pret bērnu, jo nespējam noformulēt savu lūgumu un “celt to galdā” attiecībā pret partneri. \n\n> Savas vajadzības ir jāapzinās un jāspēj par tām bez aizvainojuma paziņot līdzcilvēkiem, tomēr tas nereti ir tāds “life task”.\n\n  \n\n**Iespēju robežās dota brīvība**\n\n  \n\nStarp divu un trīs gadu vecumu, kad bērns emocionāli atdalās no mammas, bērnam parādās izteikta “es” sajūta. Mīļākais vārds tad nereti ir “nē”. Un uz šo laiku būtu vērtīgi, ja ģimenē jau valdītu savi mazie noteikumi no sērijas “mēs tā nedarām”. \n\n  \n\n  \n\nBērnam var parādīties viedoklis, ka viņš vairs turpmāk nemazgās zobus, vai ēdīs tikai “Haribo” lācīšu. Ja viedoklis “es vēlos vilkt sarkano nevis balto kreklu” vai “vēlos gulēt uz grīdasm, nevis gultā” ir pieļaujams, tad gumijas lācīšu ēšana kārtīgas maltītes vietā visticamāk tāds nebūs. “Ģimenē jābūt drošības nolūkos izveidotiem noteikumiem, kas netiek apspriesti, piemēram, mēs mājās viens otru nesitam, vienmēr mazgājam zobus,” stāsta Elīna Zelčāne, norādot – \n\n> ja mēs tikai diktēsim noteikumus, mēs bērnu varam izdresēt un padarīt ērtu, jā, bet arī nespējīgu paust savu viedokli un aizstāvēt savas vajadzības nākotnē. \n\nIlgtermiņā šāda audzināšana sagadās jaunas problēmas – bērns tīņu gados var nezināt, ko grib, kas patīk. \n\n  \n\n“Bērnam nevajag draudēt, šantažēt, manipulēt ar to, lai tikai saglabātu ģimenes noteikumus, lai par katru nospraustu robeža. Vispirms mīlestība un tikai tad audzināšana,” atgādina terapeite. Piemēram, situācijā, kad bērni mājās dauzās un rezultātā trīsgadnieks ir sasitis degunu pa kuru tagad tek asinis. Kāda ir pirmā reakcija? Skriet pie vecākā bērna, dusmoties, vainot un sarāt to, un tikai tad pievērsties mazajam. Kā vajadzētu? Vispirms ir empātija un mīļums pret to, kam šobrīd tas visvairāk vajadzīgs, un tikai tad moralizēšana. Biežāk mēs dzirdam “es taču teicu!”, “ko var skriet!” Ja vien mēs spētu ievilkt elpu, noskaitīt līdz pieci.. tad mēs varētu sākt ar empātiju. \n\n> Ja nezinām, ko teikt, ja nav spēka būt mīļam, vislabāk ir paklusēt un neteikt neko. Apstādināt sevi un paturēt muti ciet. Tā mēs neizdarām neko labu, bet neko sliktu arī ne. \n\nIzvēlēties - es negribu šodien būt dusmīgā mamma. Ja mēs bez apzinātības “ielecam situācijā”, mūs vadīs instinktīvas reakcijas, un bieži vien pēc laiciņa tās nožēlosim.\n\nUn, protams, ka vecākiem pašiem jāsajūt vidusceļš, lai viņu bērns nekļūst ne par mazu diktatoru (kur savās vēlmēs un emocijās bērns nespēj orientēties un ir apjucis), ne stingri kontrolētu, rāmī ieliktu bērnu, kas zaudē savu personību.\n\n  \n\n**Liec sevi mierā. Bet izdari labāko**\n\n  \n\n“Es diezgan labi atceros reizi, kad pēc mājās pavadītas dienas, kurā sakliedzu uz saviem bērniem, vakarā gāju pie vecākiem uz semināru, lai stāstītu par bērnu emocionālo audzināšanu,” smejas Elīna. “Ar visu manu ilgo izglītību – es saprotu, ka tā gadās! Mums visiem gadās, kur nu vēl tiem, kam trūkst šādu psiholoģisko zināšanu. \n\n  \n\nUn brīdī, kad tev nepatīk tā mamma vai tētis, ko redzi spogulī, tu esi jau spēris pirmo soli. Tad ir jāsaprot, kas tieši tev traucē būt tādai mammai vai tētim, kāds tu gribētu būt. Kas ir tavi _trigeri_? Tā varētu būt steiga, kas satrauc. Bieži tas ir _multitaskings_ – kad darām reizē septiņas lietas. Arī tad mēs nereti uzsprāgstam, kaut patiesībā problēma ir tajā, ka nespējam būt klātesoši, ka nevaram pagūt izdarīt to, ko esam izvēlējušies izdarīt. Jo tik bieži bērna izlietā piena glāze nav mūsu sprādziena iemesls. Kas ir par daudz, kā man trūkst? Svarīgi pasēdēt un sev godīgi atbildēt. Un, ja zini, ka to, kas trūkst, šobrīd iegūt vēl nevar, tad domāt citādāk – kā man spēt ar to samierināties?\n\n  \n\n  \n\nLaba metode ir veidot savu uzvaru dienasgrāmatu, kurā tu ieraksti lietas un situācijas, kurās esi kaut ko pārvarējis, paveicis, kad tev ir izdevies. Tas stiprinās nākamajā reizē, kad domāsi, cik slikts vecāks es esmu. Atšķir vienu lapu un atgādini sev – re, man izdevās! Un arī toreiz man sanāca! Tas ļauj saprast un sev atzīt, ka ir dienas, kad mums katram kaut kas neizdodas, bet ir dienas, kad mums izdodas. Ir jākāpj no grāvja ārā, un jāturpina iet nospraustajā virzienu, lai kļūtu par labāku cilvēku vispirms sevis paša dēļ.\n\n  \n\n“Es atceros savu mammu kā bieži strādājošu sievieti, kas vienmēr darbojās arī pa māju – mazgāja, tīrīja, gatavoja ēst – visu laiku kaut ko darīja. Viņa nebija sieviete, kas pucējas, velta laiku sev. Kad apprecējos, arī es ieņēmu tādu lokomatīves lomu, kas tagad nu visu vilks. Tikai tad, kad sāku studēt psiholoģiju, es lēnām, apzināti, pamazām un druksu mākslīgi atteicos no iestrādātajiem modeļiem. Mācījos neizdarīt visu, mācījos atpūsties,” stāsta Elīna Zelčāne. Ir liela varbūtība, ka bērns savus bērnības scenārijus kopēs. Tāpēc, \n\n> ja vēlaties uzaudzināt laimīgus bērnus, esiet paši laimīgi! Ja gribat, lai bērns nepārtrauc jūs, kad runājat, mācieties nepārtraukt bērnu! Ja vēlaties, lai bērns kontrolē emocijas, mācies šo prasmi pats! Esi paraugs tajā, ko pieprasi no bērna.\n\nUn atceries, ka katra reize, kad tev būs izdevies kaut nedaudz pārvarēt sevi, ir tava lielā uzvara.\n\n  \n\n***\n\nElīna ir četru bērnu mamma. **Gada izskaņā grāmatnīcās būs nopērkama viņas jaunākā grāmata “Arī labas mammas drīkst kļūdīties”.** Par to, kā pieņemt, ka teorija un prakse reizēm ir divas dažādas lietas, un kā sev praktiski palīdzēt.\n\n  \n\n***\n\n_Šis materiāls ir oriģinālsaturs, tā pārpublicēšana bez atsaucēm nav atļauta._\n\n  * [Praktiskā gatavošanās](https://www.izaugtmilestiba.lv/blog/categories/gatavosanas)\n  * [Sajūtas un emocijas](https://www.izaugtmilestiba.lv/blog/categories/emocijas)\n  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)",
    "category": "gaidibas",
    "categoryName": "Gaidības",
    "readTime": "9 min",
    "author": "Laura Bērziņa",
    "date": "2019-12-17",
    "published": true
  },
  {
    "title": "Perfekti vecāki dzīvo tikai Instagram",
    "excerpt": "_“Vareni, mūsējie radījuši autiņbikses!” nodomāju, pirmo reizi ar viņiem satiekoties. Mani uzrunāja zīmola pārdomātais dizains un “brutal honesty”, kā viņi paši smejas, – godīgs skats uz to, ko nozīmē...",
    "content": "# _gege\n\n---\n\n# Perfekti vecāki dzīvo tikai Instagram\n\n  * Izaugt Mīlestībā\n  * Aug 26, 2020\n  * 5 min read\n\n**Kaspars Magrins kopā ar saviem draugiem Lauru un Jevgēniju izstrādājuši autiņbikšu zīmolu**[** _“GeGe”_**](https://thegege.com/products/)**. Viņi visi trīs ir latviešu vecāki un zina, ka zīdaiņi naktīs neguļ 12 stundas no vietas kā skaistās reklāmās, zina, ka ar bērniem reizēm tikt galā ir milzīgs izaicinājums, un zina – rūpes par bērniem sākas ar vecāku rūpēm pašiem par sevi. Un šis viss ir “GeGe” filozofijas pamatā.**\n\n  \n\n  \n\n_“Vareni, mūsējie radījuši autiņbikses!” nodomāju, pirmo reizi ar viņiem satiekoties. Mani uzrunāja zīmola pārdomātais dizains un “brutal honesty”, kā viņi paši smejas, – godīgs skats uz to, ko nozīmē būt vecākiem. Klausījos viņos un smaidīju – “cik līdzīgi mēs domājam! Arī “Izaugt mīlestībā” aicina savos bērnos ieraudzīt mazus ģēnijus, personības un nemānīties, ka tas vienmēr ir vienkārši. Jo nav taču. Tāpēc ar prieku piekritu kļūt par šī zīmola draugu, septembri pasludinot par kampaņas “Uzdrīksties dalīties!” mēnesi._\n\n  \n\n**Pastāstiet, kam pieder šī ideja?**\n\n  \n\nK: Vienmēr esam gribējuši būt paši sev saimnieki un attīstīt kāda jēgpilna biznesa ideju. Un, jo vairāk par to domājām, jo pārliecinātāki kļuvām, ka vēlamies būt atbalsts tieši jaunajiem vecākiem, jo paši esam gājuši šim laikam cauri. \n\nL: Sēdējām un runājām, kādas mums kā vecākiem ir bijušas problēmas, ko nozīmē būt par vecākiem un kas šobrīd notiek tirgū – kas ir tas, ko vecāki meklē. Mēs kā vecāki ļoti cenšamies – vai tās būtu jaunākās audzināšanas metodes vai kvalitatīvākie apģērbu zīmoli, vai mīkstākās autiņbikses, – dot saviem bērniem labāko no tā, ko spējam. Un reizēm pārcenšamies, jo pazaudējamies, nedzirdam paši sevi.\n\n  \n\nJ: Tieši tāpēc bieži krītam pašpārmetumos un kompleksos par sevi kā mammu vai tēti. \n\n> Nereti vēlamies izlikties labāki, veiksmīgāki, izdarīgāki un gudrāki, nekā reālajā situācijā jūtamies. Tad šķiet – vai tiešām esmu vienīgā muļķīte, kas ar šo netiek galā? Un ja vēl redzam instagramā, kā citi zīdaiņi smuki guļ visu nakti, kā bērni sēž, skaisti sapucēti un tīru muti, cik pārējās mammas vienmēr perfektas un smaidīgas! Ak, tas nepalīdz! _(Smejas.)_\n\n**Kādi bija jūsu lielākie izaicinājumi, kad pirmo reizi kļuvāt par vecākiem?**\n\n  \n\nL: Man ir divi bērni – 12 un 17 gadus veci, tomēr labi atceros, ka pirms teju divdesmit gadiem nebija pieejama informācija par vecāku tēmām, kā tas ir šodien. Nebija sarunu, nebija neviena, kas runātu par mammas un tēta emocijām, par to, kā mainās abu attiecības pēc mazuļa piedzimšanas. Vienīgais, par ko runāja, bija bērns, un ļoti bieži – tieši veselības jautājumi. Reiz, pēc kārtējā bērnu slimošanas perioda, aizgāju pie kāda homeopāta, kas man pirmo reizi lika aizdomāties, cik liela nozīme bērnu slimošanā ir vecāku nespējai tikt galā pašiem ar sevi. Vecākiem par sevi ir jāprot parūpēties, un būsim godīgi, – mums tas ir jāmācās. Tas arī ir mūsu zīmola pamatā. Autiņbikses ir tikai gala produkts.\n\n  \n\nK: Laimīgi vecāki ir laimīgi bērni. Ja neesam piepildīti un apmierināti paši ar sevi, kā gan mēs varam otram ko dot? Nevaram. Kad iepazinos ar savu sievu, viņai bija četrus gadus vecs dēls no iepriekšējām attiecībām. Tas bija Kosmoss, neko no tāda veida attiecībām nesapratu! \n\n> Reiz, kad sieva bija darbā, dzirdēju, ka bērns no vannas istabas sauc – pakakāju! Sauc vienu, sauc otru reizi. Zvanu sievai un prasu, kas man jādara. Viņa saka – nu, jānoslauka dibens! Sapratu, ka tas beigsies ar vēl lielākiem sū***, tāpēc iecēlu aiz padusēm puiku vannā un mazgāju tā, kā mācēju. _(Smejas.)_\n\nTētis meitiņai es būšu rudens sākumā. Tā būs mana pirmā pieredze šajā lomā no zīdaiņa vecuma. \n\nJ: Arī mūsu ģimenē ir divi bērni – četrus un sešus gadus veci. Un arī mana pieredze ir pierādījusi – avārijas situācijā pirmajam skābekļa maska vecākam ir jāuzliek sev pašam.\n\n  \n\n**Jaunas lietas nereti top brīdī, kad meklējam, bet neatrodam to, ko vēlamies. Tad radām paši. Vai šis stāsts ir arī par jums?**\n\n  \n\nL: Iztaujājot mammas un tētus, noskaidrojām, ka tirgū no autiņbiksītēm īsti nav ko izvēlēties, nav īsti alternatīvas lieliem masu zīmoliem, tāpēc jāpērk vien tas, kas ir. Mēs vēlējāmies radīt ko interesantu.\n\n  \n\nK: Mums rūp vecāki, un tiešsaistes pasūtīšanas režīms radīts ar nolūku atvieglot mammām un tētiem ikdienu. Vismaz viena lieta, par ko jaunajiem vecākiem raizēties mazāk.\n\n  \n\n**Ar ko “GeGe” biksītes atšķiras no tām, kas Latvijā jau ir pieejamas?**\n\n  \n\nK: Zini – ar autiņbiksītēm ir kā ar velosipēdu: ir divi riteņi un ķēde, un tā tas ir visiem velosipēdiem. Atšķiras ķēžu materiāli, spieķīšu dizains, – īsāk sakot, nianses. “GeGe” biksītes ir A klases produkts savā nišā, starp vidējo un premium līmeni.\n\n> L: Mums kvalitāte ir zīmola pamatā, negribējām autiņbikšu sastāvā neko lieku – nekādus losjonus un smaržvielas. “Oeko-Tex” sertifikāts apliecina, ka mums ir nulle visādu bla-bla-bla vai, kā mēs sakām, “shitty” vielu. Tāpat autiņbikses ir dermatoloģiski testētas.\n\nJ: Un vēl “GeGe” ir vienīgais autiņbiksīšu abonēšana pakalpojums Baltijā, tas nozīmē – ietaupīts laiks uz bezjēdzīgiem klejojumiem pa lielveikalu, it īpaši šobrīd – pandēmijas – laikā. Abonējot autiņbikses, tās piegādājam uz mājām bez maksas. Vienā “GeGe” kastē ir četras pakas, ar ko pietiek mēnesim, un tas izmaksā 13,75 EUR par vienu paku.\n\n  \n\n**Kāpēc “GeGe” autiņbiksītes nevar nopirkt veikalos?**\n\n  \n\nK: Tiešsaistes pasūtīšana ir aktuāls modelis, kas labi strādā pasaulē, jo tas ir ērti. Piegāde Baltijas valstīs tiek nodrošināta trīs darbadienu laikā, ja abonē mēnesim, – piegāde līdz mājas durvīm ir bez maksas. Šobrīd strādājam pie Zviedrijas un Somijas tirgus, interesi izrādījusi arī Eiropa.\n\n  \n\n**Par jaunajiem uzņēmējiem bieži saka - “pirmie astoņi gadi tie grūtākie”.**\n\n  \n\nK: Konkurentu, tirgus izpēte, dizaina veidošana, mūsu gadījumā – Vācijā izstrādāts autiņbikšu modelis, atbilstoša ražotāja atrašana – tas viss prasīja divus gadus. Fabrikas, kuras piedāvā A klases autiņbikšu ražošanai vajadzīgās sertificētās izejvielas, nav pat Baltijā, mūsu rūpnīcas atrodas Čehijā un Beļģijā. Bet uzglabājam noliktavās Latvijā.\n\n  \n\nL: Tas, protams, nebija vienas dienas darbs. Mēs ilgi domājām, ko gribam ar savu produktu pateikt, kādu problēmu risināt, ar ko atšķirsimies. Zīmola nosaukuma zilbes “ge-ge” nozīmē gan pirmās bērnu zilbes, gan “genius generation”. \n\n> Paaudze, kas šobrīd kļūst par vecākiem, ir pilnīgi citādāka nekā mūsu vecāku paaudze. Tā atšķiras pat no mūsu paaudzes, jo esam vēlo septiņdesmito un agro astoņdesmito bērni. Cilvēki, kas tagad kļūst par vecākiem, jau zina, ko un kā vēlas. Viņi ir pašpārliecināti un pakalpojuma patēriņā prasīgi – vēlas konkrētas lietas, lai pakalpojums ir personalizēts. \n\nMēs gribējām parādīt, ka domājam par vecākiem un viņu bērniem kā par personībām, nevis kaut kādiem bezpersoniskiem puķu bēbīšiem. \n\n  \n\n**Autiņbikšu dizains ir tik mīlīgs!**\n\n  \n\nJ: Sākumā gribējām izslēgt visas naivās ilustrācijas un asociācijas ar mazu bērniņu. Arī svešus bēbīšus uz iepakojuma mēs neredzam vajadzību likt. Kāpēc mammai jāpērk autiņbikses, kura iepakojumam virsū ir cits bēbis? Mēs izdomājām, ka uz autiņbiksēm liksim elementus, kas atbilst konkrētā vecuma mazulim. Fotoaparāts ir uz pirmajām autiņbiksēm (4–9 kg). Tas ir laiks, kad bērniņu visvairāk fotografējam, jo straujā attīstība liek brīnīties katru dienu – “re, kā atkal paaudzies!” Tam seko kūciņas jeb mafini un arbūzs (7–17 kg), kas radīts laikam, kad vecāki var jau sākt izgaršot pirmos augļus, jo bērns lēnām kļūst pastāvīgāks. Pārējie elementi – raķetes, skūteris un čemodāns (11–20 kg) – saistīti ar bērna aktīvo dzīves periodu, kustībām un pasaules izpētīšanu. \n\n  \n\nBet kasti, kurā iepakotas autiņbikses mēneša periodam, var izjaukt, aplīmēt, nokrāsot – vecāki var darboties kopā ar savu bērnu radoši! Tāpat iepakojumā iekšā vienmēr ir pāris melnbaltu autiņbikšu – tās mazie var izkrāsot paši, vecāki to var izmantot kā aktivitāti laikam, kad bērnam sākas podiņmācība. \n\n> L: Mēs vēlamies atvieglot vecāku ikdienu, neuzspiežot nekādus standartus par to, kā ir jābūt. Tāpat mēs gribam runāt arī par tēva lomu bērna audzināšanā. \n\nIkdienā dzīvoju Zviedrijā un redzu šo atšķirību – Latvijā joprojām bērnu jautājumi ļoti tiek saistīti ar mammu. Bet tētis taču ir otra un tikpat nozīmīga bērna dzīves daļa.\n\nK: Mums nav nekādu brīnumzālīšu, lai vecākiem nebūtu jāpiedzīvo raizes, neesam arī eksperti, tomēr zinām, cik grūti un emocionāli sarežģīti tas reizēm ir. Bērni ir liela laime un prieks ģimenē, bet tie ir arī izaicinājumi. Tāpēc mēs gribam dalīties savā stāstā un aicināt arī citus vecākus vienmēr atcerēties, ka mūsu bērni nemīl mūs iedomātas perfekcijas dēļ, bet gan tāpēc, ka esam laimīgi paši ar sevi, apmierināti ar dzīvi un rādām to arī saviem bērniem.\n\n  \n\n***\n\n **“GeGe” komandai interesē katra produkta lietotāja domas, zīmols ir atvērts un pieejams atsauksmēm. Ar “GeGe” var iepazīties un sazināties viņu sociālo tīklu kontos @thegegebaby**[** _Instagram_**](https://www.instagram.com/thegegebaby/)**un**[** _Facebook_**](https://www.facebook.com/thegegebaby)**platformās. Lai veiktu pasūtījumu, jādodas uz “GeGe” abonēšanas platformu:**[**_www.thegege.com_**](https://thegege.com/)\n\n  * [Mazuli plānojot](https://www.izaugtmilestiba.lv/blog/categories/mazuli-planojot)\n  * [Praktiskā gatavošanās](https://www.izaugtmilestiba.lv/blog/categories/gatavosanas)\n  * [Sajūtas un emocijas](https://www.izaugtmilestiba.lv/blog/categories/emocijas)",
    "category": "dzives-gads",
    "categoryName": "Dzīves gads",
    "readTime": "5 min",
    "author": "Laura Bērziņa",
    "date": "2020-08-26",
    "published": true
  }
]