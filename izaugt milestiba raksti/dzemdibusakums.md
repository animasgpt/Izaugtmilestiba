# dzemdibusakums

Source: https://www.izaugtmilestiba.lv/post/dzemdibusakums

---

# Vai laiks doties uz slimnīcu?

  * Izaugt Mīlestībā
  * Oct 12, 2023
  * 2 min read

**Mazuļa nākšanu pasaulē katra mamma gaida ar lielāku vai mazāku satraukumu. Un, jo tuvāk plānotajam datumam, jo nereti lielākas ir bažas, ka līdz slimnīcai aizbraukt var arī nepagūt. Tomēr pat tad, ja neapšaubāmas pazīmes liecina par dzemdību sākumu, vērts atcerēties, ka pat straujās dzemdībās līdz mazuļa izstumšanai var paiet pāris stundu.**

  

![ree](https://static.wixstatic.com/media/nsplsh_f1ce245e412e49dc9c7396165dbccce7~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/nsplsh_f1ce245e412e49dc9c7396165dbccce7~mv2.jpg)

**Dažādie dzemdību priekšvēstneši**

  

Dzemde ir aktīvs, elastīgs un muskuļots orgāns, kas grūtniecības laikā palielinās līdz ar mazuļa augšanu. Tā ir gana spēcīga, lai noturētu sevī mazuli līdz īstajam dzimšanas brīdim. Pirmos priekšvēstnešus sieviete var gaidīt ap 36. grūtniecības nedēļu, kad dzemde aktīvāk un biežāk sāk sarauties, radot velkošas sāpes vēdera lejasdaļā un lielāku smaguma sajūtu iegurnī. Reizēm var šķist, ka nu jau tūlīt dzims. Visbiežāk gan tās ir tikai treniņkontrakcijas, ko precīzāk var pazīt pēc to ritmiskas atkārtošanās, kas nepastiprinās dinamikā. Dzemdību priekšvēstnešus grūtniece biežāk sajūt, straujāk pamainot pozu, piemēram, pēc garākas un aktīvākas pastaigas vai pieceļoties no gultas. Tad var mēģināt pagulēt, ieiet dušā, palasīt grāmatu, paskatīties kādu filmu – vārdu sakot, atslābināties. Ja velkošās sajūtas vai sāpes mazinās un pāriet, tās bijušas viltus kontrakcijas un uz slimnīcu vēl nav jābrauc. 

  

Tomēr, ja sievietei ir liels satraukums vai nemiers, labāk konsultēties ar savu grūtniecības aprūpes ārstu vai dzemdību speciālistiem stacionārā. Ja grūtnieces un mazuļa labsajūta būs apmierinoša, viņai ieteiks doties mājās. Ja būs kādas norādes par izmaiņām topošās mammas un/vai mazuļa labsajūtā, iespējams, būs jāpaliek stacionārā uz novērošanu vai dzemdību ierosināšanu. Un, protams, ja būs sākušās aktīvas dzemdības, būs jāpaliek nodaļā.

  

**Laiks doties!**

> Ik pēc piecām minūtēm apmēram minūti garas dzemdes kontrakcijas (sāpes) ir gana droša pazīme, ka laiks doties uz slimnīcu. 

Bet arī tad nav vietas panikai, jo līdz bēbīša nākšanai pasaulē, visticamāk, paies vēl vairākas stundas. “Viltus jeb treniņkontrakciju laikā organisms gatavojas bērniņa dzimšanas brīdim, tomēr visas sievietes nav vienādas, tāpēc kādai dzemdību priekšvēstneši var arī izpalikt vai būt šķietami nemanāmi. Bet tas nenozīmē, ka bērniņu būs grūtāk laist pasaulē,” teic vecmāte.   

**Nogāja ūdeņi? Nekur vēl nav jāsteidzas!**

  

> “Domājot par dzemdību sākumu, nereti acu priekšā ir ainas no seriāliem vai filmām, kad sievietei noplūst augļūdeņi un uzreiz dzimst bērniņš,” vecmāte smaida. “Tā nav ikdiena. Augļūdeņi var noplūst gan pirms dzemdību kontrakcijām, gan jebkurā dzemdību brīdī, pat pie pilna dzemdes atvēruma, kad pastiprinās spiedošas sajūtas un ir nepārvarama vēlme stumt bērniņu laukā.” 

Augļūdeņi ir dabisks mehānisms, kas ierosina kontrakcijas, ja tās vēl nav sākušās, un to noplūšana neapdraud bērniņu, jo augļūdeņi atjaunojas un pilnībā noplūst tikai dzemdību laikā.

“Ja grūtniece aizbrauks uz slimnīcu un teiks, ka viņai nogājuši ūdeņi, tad, izvērtējot grūtniecības laiku, beta hemolītiskā streptokoka analīžu rezultātus (analīzi uz beta hemolītisko streptokoku veic ap grūtniecības 35.–37. nedēļu), kā arī dzemdību ceļu gatavību radībām, mediķi kopā ar sievieti izvēlēsies tālāko taktiku – nogaidošu vai aktīvu. Nogaidoša taktika nozīmē gaidīt kontrakciju sākšanos vidēji 24 stundas (iespējams, arī ilgāk) pēc augļūdeņu noplūšanas. Aktīva taktika būs lēmums par dzemdību ierosināšanu. Arī gļotu korķa izdalīšanās vēl nenozīmē, ka dzemdības ir sākušās vai tūlīt sāksies. Gļotu korķis var izdalīties 24 līdz 72 stundas vai pat nedēļu pirms dzemdību sākuma, un tikpat iespējams, ka tas notiks aktīvā dzemdību periodā.

  

Konsultē **Signe Irša** , Paula Stradiņa Klīniskās universitātes slimnīcas vecmāte.

  

***

  * [Vecāku un mazuļa veselība](https://www.izaugtmilestiba.lv/blog/categories/veseliba)
  * [Praktiskā gatavošanās](https://www.izaugtmilestiba.lv/blog/categories/gatavosanas)
  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)

