# jaundzimusais

Source: https://www.izaugtmilestiba.lv/post/jaundzimusais

---

# Jauno vecāku ikdienas organizēšana #paliecmājās laikā

  * Izaugt Mīlestībā
  * Mar 31, 2020
  * 3 min read

**Kā, neradot papildu emocionālo spriedzi, parūpēties gan par savu fizisko, gan emocionālo veselību pēc bērniņa piedzimšanas brīdī, kad visiem nepieciešams ievērot sociālās distancēšanās pasākumus? Stāsta biedrības “Tēvi” vadītāja un PEP mamma Elīna Kļaviņa.**

![ree](https://static.wixstatic.com/media/nsplsh_5631303662623161394259~mv2_d_4928_3264_s_4_2.jpg/v1/fill/w_147,h_97,al_c,q_80,usm_0.66_1.00_0.01,blur_2,enc_avif,quality_auto/nsplsh_5631303662623161394259~mv2_d_4928_3264_s_4_2.jpg)

  

**Rūpējies par savu labsajūtu un drošu vidi sev un mazulim**

Lai arī savu ikdienu lielākoties pavadām mājās, neaizmirstiet parūpēties par savu labsajūtu un radiet drošu vidi gan sev, gan mazulim, pasargājot no iespējamiem vīrusa draudiem. Bieži vēdiniet telpas un mazgājiet rokas. Piekodiniet to īpaši ievērot pārējiem ģimenes locekļiem, un dzeriet daudz ūdens, kā arī nodrošiniet sevi ar pilnvērtīgām maltītēm. Kad esat mājās ar zīdainīti, tad var neatlikt laika gatavot ēdienu, tādēļ vienojieties, lai to sagādā partneris, tuvinieki un draugi.

Ja dzīvojat ārpus pilsētas, tad izmantojiet laiku nesteidzīgām pastaigām, savukārt, ja ikdiena paiet pilsētā, tad izvērtējiet, vai ir droši doties ārpus mājas pastaigās. Tā vietā varat dzīvoklī atvērt logus, saģērbties mazliet siltāk, iesiet mazuli slingā vai ergosomā, ieslēgt mūziku, kas jūs iepriecina, un dejot tās ritmā. Galvenais ir kustēties!

Jaunie vecāki, neaizmirstiet par miegu – guliet, kad guļ jūsu zīdainītis. Ja neizdodas pa dienu aizmigt, tad pēc iespējas vairāk guliet “ar atvērtām acīm”, esiet gultā un lasiet grāmatas, vērojiet mazulīti, atpūtieties. Īpaši svarīgi tas ir māmiņām, jo, lai arī ikdienā nav nepieciešams daudz fiziski strādāt, ķermenis tērē enerģiju gan piena ražošanai, gan rehabilitācijai pēc dzemdībām. 

Turpiniet uzturēt kontaktu ar bērna ārstu – ja iespējams, sazinieties tiešsaitē. Un galvenais, rūpējieties arī par savu veselību - ja jūtat nomāktību vai nogurumu, nekautrējieties konsultēties ar ārstu.

**Dalieties ar savām sajūtām**

Laiks pēc bērniņa piedzimšanas jau tā ir pārdzīvojumu pilns arī bez tādas īpašas piesardzības, kāda jāievēro šobrīd. Ķermeņa pārmaiņas, hormonālās svārstības, zīdīšanas apgūšana un mēģinājumi saprast, ko mazulītis vēlas, ir liels darbs un emocionāla slodze.

> Svarīgi, lai jaunie vecāki izmantotu visas atbalsta iespējas – izmantojiet iespējas pārrunāt savas sajūtas ar kādu uzticamu cilvēku, kurš uzklausīs, nenosodīs un pieņems to, kam ejat cauri. 

Piesakiet tiešsaistes konsultāciju psihologam vai izmantojiet PEP mammu atbalstu. PEP mammas ir emocionāla atbalsta personas vecākiem ar bērniem līdz trīs gadu vecumam. Viņas ir zinošas gan par bērna attīstību, gan zīdīšanu, gan par to, kā stiprināt vecāku saikni ar mazulīti. Ārkārtējās situācijas laikā vairākas PEP mammas sniedz atbalstu līdz 30 minūtēm bez maksas ([www.pep.lv](http://www.pep.lv/)) . Gadījumos, kad jūtat īpaši lielas bailes par sevi, mazulīti, pasauli, noteikti izmantojiet krīzes diennakts tālruni (67222922 vai 27722292), ko nodrošina krīzes centrs “Skalbes”. Galvenais ar savām drūmajām domām nepalieciet vienatnē!

**Liels atbalsta plecs - partneris**

  

Bērna piedzimšana nav tikai pārmaiņas sievietes dzīvē. Bērna piedzimšana ir pārmaiņas ģimenes sistēmā. 

> Bērns piedzimst arī vīrietim, tādēļ jārēķinās, ka arī viņi šajā laikā ir daudz jūtīgāki un var piedzīvot dažādas sajūtas, kuras līdz šim bijušas svešas. 

Šobrīd pārmaiņas skārušas ne tikai ģimeni, bet arī pilsētu, valsti un visu pasauli. Tas nozīmē nedrošību vairākos līmeņos. Šādā situācijā veselīgāk rīkosies tie, kas atklāti sarunāsies un atklās savas bažas un bailes viens otram. Noteikti nevajag aizmirst sekot līdzi tam, lai partnere ir regulāri paēdusi un padzērusies, kā arī veltījusi laiku miegam un atpūtai. Ja jūtaties apmulsuši, noteikti meklējiet atbalstu, konsultējoties gan ar saviem draugiem un radiniekiem, gan profesionāļiem, vislabāk, protams, šobrīd izmantojot tiešsaistes iespējas.

Noteikti ar savu partneri pārrunājiet ikdienas pienākumu veikšanu. Ja atstāsiet to pašplūsmā, tad ar laiku kādam no jums var sanākt pārņemt vairāk mājas pienākumu, nekā var pacelt. Var izveidot sarakstu ar ikdienas pienākumiem mājās (trauku mazgāšana, suņa staidzināšana, grīdu uzkopšana, bērna zīdīšana, autiņu mainīšana, zīdaiņa rīta apkope, ēst gatavošana, logu mazgāšana utt.) un pārrunāt, ko un kurš darīs. Ikdienu ļoti atvieglo arī skaidra dienas režīma izveidošana, bet jārēķinās, ka režīma stingra ievērošana var nebūt savienojama ar zīdaiņa aprūpi, jo līdz vismaz divu mēnešu vecumam mazulītis var nepakļauties nekādam režīmam.

  

***

  * [Vecāku un mazuļa veselība](https://www.izaugtmilestiba.lv/blog/categories/veseliba)
  * [Sajūtas un emocijas](https://www.izaugtmilestiba.lv/blog/categories/emocijas)
  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)

