# iesnas

Source: https://www.izaugtmilestiba.lv/post/iesnas

---

# Palīgā - mazulim ciet deguntiņš!

  * Izaugt Mīlestībā
  * Dec 17, 2023
  * 2 min read

**Kad kļūstam par vecākiem pirmo reizi, teju viss, kas saistīts ar bēbīti, šķiet mulsinoši un biedējoši. Īpaši tēmas, kas saistītas ar drošību un veselību. Iesnas nereti satrauc īpaši, jo zināms, ka jaundzimušie (0-2 mēneši) prot elpot tikai caur degunu, un aptiekās nopērkamie medikamenti, kas sašaurina deguna asinsvadus un mazina iesnas, visbiežāk piemēroti bērniem tikai no divu gadu vecuma.**

  

![ree](https://static.wixstatic.com/media/nsplsh_6b3844717a7532356e6438~mv2_d_5184_3456_s_4_2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/nsplsh_6b3844717a7532356e6438~mv2_d_5184_3456_s_4_2.jpg)

  

**Iesnu “dosjē”**

  

> Lai gan bieži domājam, ka iesnas rodas pēc tam, kad esam nosaluši vai saaukstējušies, tās patiesībā izraisa vīruss, kas izplatās gaisa pilienu veidā. Šis vīrusa izraisītais deguna gļotādas iekaisums visbiežāk mūs piemeklē, ilgstoši uzturoties nevēdinātās un cilvēku pārpildītās telpās. 

Tieši tāpēc svarīgi regulāri vēdināt istabas - īpaši apkures sezonā - tikmēr mazuli var aiznest uz citu telpu vai siltāk saģērb, lai nenosaldētu. Lai gan iesnas nav nekas patīkams, tās parasti ilgst līdz desmit dienām un varam izārstēt pašu spēkiem. Ja nav palicis labāk jau divas nedēļas, labāk vērsties pie ārsta uz konsultāciju. Tikmēr - ja nav temperatūras un klepus, tad ar iesnām drīkst (un pat vēlams!) iet ārā - svaigā gaisā mazulim būs vieglāk elpot. 

  

**Pirmā palīdzība**

  

Kad iesnas kļuvušas par problēmu, svarīgākais nodrošināt bērnam pietiekamu šķidruma daudzumu. Ja bērns ēd mammas pienu, viņam krūts jāpiedāvā biežāk. Mazajam palīdzēt var arī deguna skalošana - katrā nāsī iepilina dažas pilītes šķīduma (zīdaiņiem piemērota jūras ūdens) un tad atsūc ar bēbīša degunam paredzētu ierīci - nazālo aspiratoru. Šodien aptiekās pieejams plašs klāsts, atliek izvēlēties, kas personīgi katram labāk patīk. Svarīgi, ka aspirācijas procesā tiek aizspiesta bērna otra nāss. Speciālisti iesaka skalot degunu ne biežāk kā trīs reizes dienā, vislabāk pirms ēšanas, lai atvieglotu mazulim pārtikas uzņemšanu. Biežāk to darīt nevajag, citādi tiks sakairināta deguna gļotāda un problēma var stipri vien ieilgt.

  

**Bīstamā temperatūra**

  

Tik pat nozīmīgi ir sekot līdzi bēbīša temperatūrai. 

> Jaundzimušajiem (mazulim pirmajos divos mēnešos pēc dzimšanas) vēl nav attīstījusies dabiskā termoregulācija, tāpēc organisms pats nespēj regulēt ķermeņa temperatūru. Tāpēc nevajag domāt, ka imunitāte jau tiks galā pati, lai organisms pacīnās. Par augstu temperatūru jaundzimušajam varam uzskatīt 38 grādus, tomēr temperatūra vien vēl nebūs mazuļa pašsajūtas rādītājs. 

Ārsts noteikti jāuzmeklē, ja bēbītis nečurā (tātad viņš nesaņem pietiekami daudz šķidruma) un ir slābans, ļengans, zaudējis tonusu. 

  

Citādāk ir ar zīdaiņiem - bērniem no divu mēnešu vecuma - tajā vecumā par augstu temperatūru varam saukt 40-41 grādu. Kad uzmeklēt ārstu? Ja iesnas zīdaini moka jau desmit dienas, un stāvoklis pakāpeniski neuzlabojas vai pat kļuvis sliktāk. Arī gadījumos, ja bērns ir nemierīgs un ar rokām aiztiek ausis un raud - tas var liecināt, ka mazajam sāp ausis. Ārsts būs tas, kurš noteiks, vai uzsākt antibiotiku kursu, vai iespējams tikt galā citādāk.

  

Paturi prātā, ka bērniem iesnas biežu rodas arī zobu šķilšanās periodā. Ja palūkojas mazuļa mutē un tur ierauga nedaudz piepampušas, zilganas smaganas, tad gaidiet - drīz šķilsies zobi. 

  

**Papildus atbalsts**

  

  * Ja mazulītim ir aizlikts deguntiņš, zem bērna galvas var palikt salocītu paladziņu vai plānu sedziņu, lai zīdainīša galva būtu mazliet augstāk, jo elpot ar piepaceltu galvu ir vieglāk nekā guļus stāvoklī. 

  * To pašu efektu var panākt, ja zem bērna gultas kājām galvagalī noliek pāris grāmatas. 

  * Par mazuļa iesnām padomājuši arī “[ _YAPPY KIDS_](https://www.yappy.lv/lv/prechu_katalogs/yappytude-kolekcija/yappytude-bernu-gultina-sky-grey.html) ”. Tai ir četri matraču bāzes augstumi, kā arī inovatīva iespēja matraci novietot trīs grādu leņķī. Slīpu gulēšanas stāvokli bieži iesaka, lai mazinātu saaukstēšanās simptomus, zobu un ausu sāpes. 

  * Mazuļus, kas tiek zīdīti, labāk šajā laikā barot vertikālākās zīdīšanas pozīcijās.

  

***

_Konsultē: sertificēta bērnu māsa Elita Svareniece_

  * [Vecāku un mazuļa veselība](https://www.izaugtmilestiba.lv/blog/categories/veseliba)
  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)

