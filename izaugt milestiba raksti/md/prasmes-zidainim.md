# prasmes-zidainim

Source: https://www.izaugtmilestiba.lv/post/prasmes-zidainim

---

# Prasmes, ko palīdzēt attīstīt zīdainim

  * Izaugt Mīlestībā
  * Sep 23, 2019
  * 2 min read

**Neskatoties uz to, ka mazulis, kurš tikko ieradies pasaulē, mums nevar pateikt, kā jūtas, viņu vērojot un iepazīstot, vecāki var sajust un palīdzēt attīstīt mazulim iemaņas, ar kurām viņš jau ir piedzimis. Tāpēc ir vērtīgi zināt, piemēram, ka jaundzimušie ar mums runā caur savu ķermeņa valodu un raudāšanu. Padomos dalās T/C "Domina Shopping"**[**__Gaidību 4dienu__**](https://www.domina-shopping.lv/lv/pasakumi/gaidibu-4diena/)[** __**](https://www.domina-shopping.lv/lv/pasakumi/gaidibu-4diena/)**lektore, sertificēta fizioterapeite, dūla un zīdīšanas konsultante Liene Grigāne.**

![ree](https://static.wixstatic.com/media/b63dad9a633545a38fe3baef42508245.jpg/v1/fill/w_147,h_93,al_c,q_80,usm_0.66_1.00_0.01,blur_2,enc_avif,quality_auto/b63dad9a633545a38fe3baef42508245.jpg)

  

**Tauste attīstās jau mammas vēderā**

Nevar izprast to, kuru nepazīst. Tāpēc veltiet nesteidzīgu laiku, lai iepazītu un redzētu, cik jūsu bērniņš ir spējīgs. Pirmā mazulim attīstās tauste. Piedzimstot ar tās palīdzību mazulis iegūst informāciju par apkārtējo pasauli – spēj atšķirt dažādus objektus pēc formas, tekstūras, temperatūras utt. Pieskārieni ir arī veids, kā iepazīt savu mammu un tēti. 

  

**Dzirdes atmiņa veidojas no 28. grūtniecības nedēļas**

No 24. līdz 28. grūtniecības nedēļai mazulim jau ir pilnībā nobriedusi dzirde un no šī brīža viņš sāk reaģēt uz skaņām. Iespējams, dziesmiņa, ko dziedāsi, mazulim vēl puncī esot, būs viņa mīļākā dziesma pēc piedzimšanas. Dziedāšana uzlabo saikni ar bērnu – viņi ir daudz mierīgāki un vieglāk nomierināmi. 

  

**Tikko dzimis bērniņš, vadoties arī pēc smaržas, meklē un atrod krūti**

Jau no 29. grūtniecības nedēļas mazulim novērota reakcija uz smaržu. Mazuļi nomierinās, ja blakus novieto apģērbu, kas smaržo pēc viņu mammas.

  

**Uzreiz pēc dzemdībām redze ir pietiekami laba, lai varētu saskatīt savu mammu un tēti**

Attālums, kādā bērns redz uzreiz pēc piedzimšanas, ir apmēram 25 cm – tieši tik daudz, lai mazulīši redzētu mammas seju, kamēr bērniņš ir rokās vai pie krūts. Tikko dzimis mazulis spēj atdarināt sejas izteiksmes un žestus. Viņi mācās, rūpīgi vērojot un atdarinot, un pat spēj atpazīt savu mammu un tēti. 

  

**Tikko dzimušiem bērniņiem piemīt iedzimtie refleksi**

Tās ir neapzinātas kustības, piemēram, rāpošana, tveršana, krūts meklēšana, zīšanas reflekss u.c. Šo refleksu rezultātā bērniņš, novietots uz māmiņas vēdera, pats varētu nokļūt un atrast mammas krūti. Tuvāko nedēļu laikā refleksus pakāpeniski nomaina apzinātas kustības.

  

Esiet nesteidzīgās attiecībās ar savu mazuli. Barojot, pārģērbjot, auklējot vai mazgājot – dāvā viņam savu nedalītu uzmanību. Runā ar viņu. Pirms plāno ar viņu ko darīt (noģērbt, paņemt rokās, likt vannā utt.), pastāsti, ko tieši darīsi, tā mazulis jutīsies daudz drošāk. Jums pieder viss pasaules laiks vienam otru iepazīt un izveidot ciešas, cieņpilnas un mīlošas attiecības. Šāda saikne ar saviem vecākiem mazulim pasaulē palīdz justies droši un tas, protams, veicina viņa attīstību.

  

  

  * [Mazuli plānojot](https://www.izaugtmilestiba.lv/blog/categories/mazuli-planojot)
  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)
  * [Praktiskā gatavošanās](https://www.izaugtmilestiba.lv/blog/categories/gatavosanas)

