# socialie-tikli-berniem

Source: https://www.izaugtmilestiba.lv/post/socialie-tikli-berniem

---

# Sociālo tīklu profili bērniem

  * Izaugt Mīlestībā
  * Oct 14, 2019
  * 2 min read

**Apjukums - ļaut bērnam reģistrēties sociālajos tīklos vai nē - ir ļoti saprotams. No vienas puses šķiet, ka neatļaujot mēs pasargāsim savus bērnus, jo aizvien biežāk ikdienā dzirdam par emocionālu pazemošanu internetā, privātuma pārkāpumiem, sekām saziņai ar svešām personām.. Tomēr no otras puses asi aizliegumi savstarpējo uzticēšanos ar bērnu visdrīzāk nevairos, un mēs jau saprotam, ka sociālie tīkli ir krietni nozīmīgāka mūsu bērnu dzīves daļa, kā tā, iespējams, ir mums. Kopā ar**[** _DROŠS INTERNETS.LV_**](https://drossinternets.lv/)**piedāvājam dažus praktiskus ieteikumus, zelta vidusceļu meklējot!**

![ree](https://static.wixstatic.com/media/11062b_b7c7ee5b10684ca9be95e572f5a6df73~mv2_d_3000_2000_s_2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/11062b_b7c7ee5b10684ca9be95e572f5a6df73~mv2_d_3000_2000_s_2.jpg)

  

Iepazīstini savu bērnu ar sociālo tīklu noteikumiem. Lietošanas noteikumos (angļu valodā

“terms of use”) ir skaidri norādīts vecums, no kura ir paredzēts lietot sociālo tīklu pakalpojumus: _YouTube_ , _Instagram_ , _Snapchat_ , _Facebook_ vecuma ierobežojums ir, sākot no 13 gadiem, _WhatsApp_ no 16 gadiem. Liela daļa bērnu melo par savu vecumu, lai varētu lietot šos pakalpojumus, tāpēc vecākiem jāzina, kur bērni ir reģistrējušies, un jāuzņemas

atbildība par viņu darbībām internetā.

  

Uzzini par privātuma iestatījumiem un parādi bērnam, kā tos lietot. Kopīgi pārskatiet sava bērna konta privātuma un drošības iestatījumus, nodrošinot, ka bērna konts ir pēc iespējas privātāks, ierobežojot svešām personām piekļuvi tam - redzēt ievietotās bildes, video, komentārus un sazināties ar viņu. Var noderēt [_Sociālo tīklu drošības ceļvedis_](https://drossinternets.lv/lv/materials/download/13).

  

Izskaidro un aicini savu bērnu cienīt citus internetā - neapvainot, nepazemot citus un nelietot

rupju un aizskarošu valodu, sarakstoties vai komentējot savu vienaudžu ievietoto saturu. Atgādiniet savam bērnam, lai vienmēr kārtīgi padomā, pirms kaut ko publicē savā sociālo tīklu kontā, jo kontrole pār publicētā izplatību pazudīs.

  

Parādi savam bērnam, kā var ziņot caur sociālo tīklu platformu palīdzības rīkiem, ja viņu aizvaino vai pazemo. Tev noderēs Sociālo tīklu drošības ceļvedis. Vienojieties, ka bērns noteikti problēmsituācijās meklēs palīdzību pie pieaugušajiem - vecākiem, pedagogiem, zvanot Uzticības tālrunim 116111 vai aizpildot [_ziņojumu formu Drossinternets.lv_](https://drossinternets.lv/lv/zinot) mājas lapā.

  

Vecāki ar vienu aci var sekot līdzi, ko bērns dara internetā - izveido kontu tajās pašās sociālo tīklu platformās, kurās uzturas tavs bērns. Tev nav viņam jāraksta, jālaiko bildes un par katru sīkumu jāstrostē, bet svarīgi, ka vēro, ko viņš tur dara, ar ko draudzējas, ko ievieto un cik daudz laika tur pavada.

  

Brīdini par viltus kontiem un svešām personām, ar kurām bērns iepazīstas caur

sociālajiem tīkliem. Pārrunā ar bērnu, ka jābūt piesardzīgiem attiecībā uz personām, ar

kurām viņš iepazīstas internetā. 

  

> Ļoti vērtīgi ir regulāri aprunāties ar savu bērnu par dažādām tēmām, lai viņš jūt, ka var uzticēties vecākiem, ka vecākiem svarīgi, ko viņš domā, un ka viņš var uzticēt savas problēmas arī saistībā ar to, kas notiek sociālajos tīklos.

  

Kontrolē laiku, ko bērns pavada sociālajos tīklos. Bērniem var ātri izveidoties atkarība (pazīmes atradīsi [_šeit_](https://drossinternets.lv/lv/info/interneta-atkariba)), kā arī bērns var ļoti ietekmēties no sociālajiem tīkliem (padomus, kā to aizkavēt, atradīsi [_šeit_](https://drossinternets.lv/lv/materials/download/40).)

  

**Varbūt, ka šo nemaz nezināji!**

  

Arī pašu sociālās platformu politikā atrodami dažādi ieteikumi vecākiem par bērnu drošību internetā. Lūk, [__Instagram__](https://help.instagram.com/154475974694511/) vietne piedāvā savus ieteikumus vecākiem, arī [__Snapchat__](https://storage.googleapis.com/sc-support-web/safety/parents-guide-en.pdf) izveidojuši savu padomgrāmatu, ieteikumus izstrādājuši arī [__Yotube__](https://support.google.com/youtube/answer/2802272) __,__ sava privātuma politika izstrādāta arī [__Twitter__](https://help.twitter.com/en/safety-and-security/account-security-tips#password) _._

  

Būsim zinoši, mīļie!

  * [Vecāki](https://www.izaugtmilestiba.lv/blog/categories/vecāki)
  * [Tīņi](https://www.izaugtmilestiba.lv/blog/categories/tīņi)

