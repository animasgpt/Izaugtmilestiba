# pirmaspreces

Source: https://www.izaugtmilestiba.lv/post/pirmaspreces

---

# Pirmās preces bēbītim

  * Izaugt Mīlestībā
  * Oct 26, 2023
  * 5 min read

**Kamēr bērniņš nav ieradies pasaulē, var būt grūti saprast, kas no plašā piedāvājuma derēs tieši jūsu mazulim. Lūk, daži ieteikumi, lokot pūriņu gaidību laikā.**

  

![ree](https://static.wixstatic.com/media/nsplsh_3276667754616b4454496f~mv2_d_3648_5472_s_4_2.jpg/v1/fill/w_147,h_220,al_c,q_80,usm_0.66_1.00_0.01,blur_2,enc_avif,quality_auto/nsplsh_3276667754616b4454496f~mv2_d_3648_5472_s_4_2.jpg)

**Ligzdas vīšana**

  

“Vecmātes ir blakus sievietei arī tad, kad mazulis vēl ir mammas vēderā, un skaidri zina, ka ne bez pamata bērniņa dzīvi tajā laikā dēvē par paradīzi. Daudzi šīs nozares speciālisti iesaka arī pēc dzimšanas radīt viņam šādu saudzējošu vidi, tomēr līdz ar nākšanu pasaulē ir jāpalīdz bērnam pielāgoties jaunajiem aptākļiem,” uzskata Elita Svareniece. “Izņemot gadījumus, kad bērns dzimis pirms laika, mazulis ir neiroloģiski sakāpināts, ir kādas pēcdzemdību problēmas. Gadījumos, kad bērniņš ir iznēsāts un vesels, nav vajadzības censties imitēt vidi, kurā viņš vairs neatrodas.”

  

**Cimdiņi**

  

Jušanas nervi mums atrodas pirkstu galos, jo dažādākas tekstūras mazulis sajūt, piemēram, segas stūri, mammas krūtis, matus, jo vairāk impulsu saņem viņa smadzenes, tā veicinot bērniņa attīstību, tāpēc cimdiņi nav obligāto lietu sarakstā. Tie var noderēt pirmajās divās dienās, kad mazulis no mammas vēdera 38 grādiem ticis dzemdību zāles 26 grādos, nedaudz vēlāk dzemdību palātā un mājās, kur ir vidēji 21–23 grādi. Jaundzimušā fizioloģija ir iemesls, kāpēc bērnam var būt vēsas rociņas, jo āda ir ļoti plāna, bet tas neliecina, ka mazulim būtu auksti. 

> To, vai bērniņam salst, pārbauda aiz apkakles, – ja mamma ar saviem pirkstiem tur sajūt komforta temperatūru, mazulim nav ne karsti, ne auksti. Plaukstas neliecina par ķermeņa temperatūru. 

  

**Raiba vide un košas krāsas**

  

Mūsdienās bērnu preču veikalos ir tik daudz skaistu lietu, ka topošie vecāki ātri vien var apjukt. Un tomēr ir svarīgi atcerēties, ka 

> bērna dzīves pirmajā gadā viņam jānodrošina vide, kas neuzbudina un neuztrauc, tāpēc virs gultiņas nevajadzētu kārt raibu raibos karuseļus. 

Īpaši pirmajos divos mēnešos, kad mazulis tikai sāk apjaust pasauli, kurā ieradies, un vēl nav spējīgs pats pavelties vai pagriezties sāņus no kairinājumiem pilnās vides. Ja ir liela vēlme gultiņu vai šūpuli izdekorēt, labāk izvēlēties melnbaltas mantiņas. Pelēks, melns un balts būs piemērotākie toņi jaudzimušā dzīves videi. Sešos septiņos mēnešos mamma jau var piedāvāt bērnam ko raibu, ja mazulim tas nepatiks, viņš spēs šādu vidi atstāt. 

  

**Krēsliņi**

  

Arī bērnu krēsliņu piedāvājums ir ļoti plašs. Mammai var būt ērti to nolikt blakus, gatavojot brokastis, mazgājoties dušā vai vakariņojot kopā ar vīru, – mazulis ir līdzās, droši piesprādzēts, jūtas ērti. Tomēr svarīgi zināt, ka 

> diennaktī krēsliņā pavadītais laiks nedrīkst pārsniegt 20 minūtes, jo šādi krēsliņi ierobežo mazuļa koordinācijas attīstību. 

“Esmu redzējusi mazuļus, kas sešu mēnešu vecumā ir uztrenējuši kāju muskuļus kā velobraucēji, bet ķermeņa augšdaļa ir vāja, neattīstīta. Tāpēc no četru mēnešu vecuma mazulim vislabāk ir atrasties uz grīdas – uz četrās kārtās salocītas neuzkrītošas krāsas segas, kur katrā tās stūrī nolikta viena (!) manta, kas motivētu mazuli velties,” stāsta Elita Svareniece.

  

**Apģērbs**

  

Vislabākā izvēle ir dabiska materiāla elpojošs apģērbs. Neatkarīgi no tā, vai drēbītes ir atdāvinātas vai jaunas, pirms uzvilkšanas svarīgi tās izmazgāt ar bērniem paredzētiem apģērba kopšanas līdzekļiem (ķīmiskos veļas mīkstinātājus nav vēlams pievienot) un no kreisās puses izgludināt. 

> Gludekļa tvaiks vislabāk dezinficē apģērbu. 

Ērtāk, ja pirmās drēbītes nav velkamas pār galvu, bet pilnībā atveramas – ar spiedpogām, rāvējslēdzēju. Lielai daļai mazuļu pāri galvai velkamais apģērbs sagādā diskomfortu un var izraisīt raudāšanu. Vidējais jaundzimušo apģērba izmērs ir 56. Ja nu mamma vai tētis ir augumā lieli, vērts nopirkt arī kādu lielāka izmēra komplektu. Labāk, lai drēbītes ir mazliet brīvākas, jo apspīlēts apģērbs var kairināt jaundzimušajam ādu.

  

**Māneklīši**

  

> Ja mamma vēlas savu mazuli zīdīt pati, pirmās divas nedēļas māneklīti nevajadzētu piedāvāt, jo pastāv risks, ka bērniņš var atteikties no mammas krūts. Māneklīti bērns izmanto ar citas grupas mutes muskuļiem, un tas ir daudz vienkāršāk par krūts zīšanu. Jaundzimušie ļoti ātri saprot, ka zīšana ir nopietns darbs. 

Tomēr dažās situācijās ārsts vai vecmāte ieteiks izmantot māneklīti, piemēram, ja bērnam ir vājāks zīšanas reflekss. Lai kāda materiāla (silikona vai kaučuka) izstrādājumu vecāki izvēlētos, svarīgi, lai tas atbilst mazuļa vecumam, jo, augot bērnam, aug arī mutes dobums. Ja māneklītis tiek lietots ilgāk, nekā ražotājs to rekomendē, vecāki riskē ar mazuļa žokļu deformēšanos, kas nākotnē var radīt nepieciešamību bērnam apmeklēt logopēdu. Mazuļiem katrus divus mēnešus ir jāmaina māneklīši, jo tajos veidojas mikroplaisiņas, kur uzkrājas baktērijas. Daži bērniņi māneklīti neņem, bet tas nav nekas slikts, tikai var būt grūtāk mazuli nomierināt un iemidzināt. 

  

**Šūpulis vai gultiņa**

  

Noteikti nevajadzētu mazuli visu dienu šūpot šūpulī. Bieži mammas, braucot pa nelīdzeniem ceļiem ar ratiem, bērnu pārāk aktīvi šūpo. Jaundzimušā smadzenes vēl nav nobriedušas, tāpēc nākotnē tas var ietekmēt bērna attīstību un psihoemocionālo veselību. Arī tad, ja mazulis raud, bērniņu nedrīkst kratīt. Tas tik un tā nelīdzēs. Mazuli jācenšas nomierināt, maigi šūpojot. Arī grūtniece taču visu dienu nestaigā, un, kad staigā, bērns augļūdeņos šūpojas ļoti vienmērīgi un ritmiski. Vecāku pašu ziņā ir tas, vai izvēlēties gultiņu vai šūpuli. Noderīgi zināt, ka mazulim šūpulis var būt ērts tikai pirmos divus trīs mēnešus. Kad bērns sāk velties un griezties, šūpulis, kura matracīti nav iespējams nolaist zemāk, var kļūt bīstams, jo bērns var no tā izkrist.

  

![ree](https://static.wixstatic.com/media/f988a2_93e73eaaf09a42ab8a4d6095447afaab~mv2.jpg/v1/fill/w_147,h_120,al_c,q_80,usm_0.66_1.00_0.01,blur_2,enc_avif,quality_auto/f988a2_93e73eaaf09a42ab8a4d6095447afaab~mv2.jpg)

Mēs savam mazulim izvēlējāmies [_YAPPY KIDS_](https://www.yappy.lv/lv/prechu_katalogs/bernu-gultinas/yappytude-bernu-gultina-white.html) gultiņu, Kad Teodors bija nesen dzimis, gājām cauri slimošanas periodam - jaundzimušā iesnas vecākiem var būt pamatīgs raižu iemesls. Atceros, kā stutējām matraci ar grāmatām, lai dēliņš gulētu nedaudz slīpām, tā cenšoties atvieglot viņa fizisko labsajūtu. Tieši tāpēc šajā reizē izvēlējos "YappyEtude" gultiņu. Tai ir četri matraču bāzes augstumi, kā arī inovatīva iespēja matraci novietot 3 grādu leņķī. Slīpu gulēšanas stāvokli bieži iesaka, lai mazinātu saaukstēšanās simptomus, zobu un ausu sāpes. Slīpa gulēšanas poza arī veicina gremošanu un atbalsta mazuļa elpošanu. 

> Nemaz nezināju, ka šī gultiņa, kā saka ražotāji, ir pirmā gultiņa pasaulē, kurai var novietot matrača bāzi ieslīpi. 

Ar vienas rokas palīdzību nolaižama sānu mala, kā arī iespēja pilnībā noņemt šo sānu, lai būtu ērtāka gultiņas izmantošana.

  

**Mātes piena atslaucēji un piena uzglabāšanas trauki**

  

Reizēm mamma nezina, vai tad, kad mazulis būs piedzimis, gribēs atslaukt pienu, vai būs vajadzība pēc manuālā vai elektriskā pumpīša. Veikalos pieejami skrūvējami piena uzglabāšanas trauciņi, kas var būt ļoti noderīgi arī tad, ja tajos netiks glabāts piens. Kad mazulis sāks patstāvīgi ēst, tajos varēs turēt biezeņus ledusskapī. Ja mamma izlēmusi iegādāties piena pumpīti, svarīgi atcerēties, ka konkrētas kompānijas sterilie piena maisiņi derēs tikai tās pašas firmas piena pumpītim.

  

**Bērna kopšanas līdzekļi**

  

Kopš 2009. gada bērna ādas ikdienas aprūpei kā labākais tiek ieteikts novārīts ūdens istabas temperatūrā (bez kumelītēm – tās mazuļa ādu sausina). Ādas krokas jaundzimušajam katru dienu iztīra ar siltu ūdeni un vati, pēc tam maigi nosusina ar mitrumu uzsūcošu dvieli. 

> Pirmajā mēnesī mazuļa ādai ir ļoti laba uzsūkšanas spēja, tāpēc, ja vien nav nepieciešama īpaša kopšana, nekādus kosmētiskos produktus lietot nerekomendē. 

Ir ļoti daudz bērnu ādas kopšanas produktu, un tikai mazuļa āda parāda, kurš produkts ir piemērots. Ja pēc trim (!) dienām novērojami uzlabojumi bērna ādai, produkts, visticamāk, ir derīgs. 

  

**Autiņbiksītes**

  

Labākās autiņbiksītes ir tās, kas nerada problēmas mazuļa ādai. Bet to nevar zināt, kamēr nav izmēģināts. Tomēr pareizāk būtu vienas autiņbiksītes izmantot vismaz trīs diennaktis. Ja mamma mazulim nodrošina gaisa peldes (piecas līdz septiņas minūtes divas līdz trīs reizes dienā dibens netiek apsegts) un nenovēro ādas problēmas autiņbiksīšu zonā, tā ir pazīme, ka autiņbiksītes ir piemērotas.

  

**Ergosoma vai ķengursoma**

  

Arī šo preču grupā piedāvājums ir ārkārtīgi plašs, tāpēc svarīgi kārtīgi izpētīt izvēlētā ražotāja somas modeli, iepazīstoties ar lietošanas instrukciju. Ja šāds pirkums jaunajiem vecākiem šķiet vērtīgs, labākās ir tās, kas nenoslogo mazuļa muguru un ļauj plaši izvērst bērna kājas. Ergosomai būtu svarīgi nenoslogot arī mammas plecus un muguru. Vasarā gan jāatceras, ka bērns, ilgstoši atrodoties cieši pie mammas ķermeņa, var pārkarst.

  

***

_Konsultē:_**_Elita Svareniece_** _, sertificēta bērnu aprūpes māsa, Latvijas Māsu asociācijas valdes locekle, vecāku skolas lektore._

  

_Rakstā iekļauta zīmola YAPPY KIDS reklāma._

  

  * [Mazuli plānojot](https://www.izaugtmilestiba.lv/blog/categories/mazuli-planojot)
  * [Praktiskā gatavošanās](https://www.izaugtmilestiba.lv/blog/categories/gatavosanas)
  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)

