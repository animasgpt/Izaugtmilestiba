# gaidibas

Source: https://www.izaugtmilestiba.lv/post/gaidibas

---

# Gatavojamies kļūt par vecākiem

  * Izaugt Mīlestībā
  * Dec 6, 2022
  * 3 min read

**Ticu, ka katrs mazulītis izvēlas laiku un veidu, kā atnākt pie saviem vecākiem. Ja bērniņš sagādājis pārsteigumu un pieteicies neplānoti, vecākiem izpaliek gaidas līdz divām strīpiņām grūtniecības testā. Bet, ja pāris pieņem lēmumu, ka laiks paplašināt ģimeni, speciālisti iesaka par savu veselību parūpēties īpašāk trīs mēnešus pirms mazulīša ieņemšanas.**

  

![ree](https://static.wixstatic.com/media/nsplsh_656f6c6c366a5672454d30~mv2_d_5048_3365_s_4_2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/nsplsh_656f6c6c366a5672454d30~mv2_d_5048_3365_s_4_2.jpg)

  

**Ieradumu maiņa**

  

Kad pieņemts lēmums par bērna radīšanu, gan mammai, gan tētim dubultojas atbildība par savu veselību, lai radītu un iznēsātu veselu mazuli un bērnam vēlāk būtu stipri un veseli vecāki.

Tad nu visbiežāk speciālisti pārim iesaka pārskatīt savus ikdienas paradumus. Viss, ko varam ietilpināt jēdzienā “vesels un vitāls cilvēks”, būs ieteikumu sarakstā: svaigs gaiss, aktivitātes, alkohola vietā ūdens vai svaigas sulas, kvalitatīvs miegs. 

> Reproduktīvie orgāni reaģē uz cilvēka dzīvesveidu. Ja sieviete ir aizņemta un saspringta, pastāv iespēja, ka var rasties reproduktīvo hormonu disbalanss, respektīvi, organisms saprot, ka šis nav piemērots brīdis grūtniecībai. 

Šis ir arī īstais laiks atmest smēķēšanu, ja agrāk tam trūcis motivācijas. Runājot par medikamentu lietošanu, ja vien ārsts nav noteicis citādi, labāk meklēt kādas alternatīvas iespējas, piemēram, galvassāpju gadījumos reizēm palīdz atpūta, atslābinoši vingrojumi. Ir vērts pamēģināt!

  

Nozīme ir arī veselīgam un sabalansētam uzturam, jo vienmērīgs cukura līmenis asinīs ietekmē hormonālo sistēmu. Tauku šūnas piedalās sievišķā hormona estrogēna izstrādē, tāpēc šis nebūs īstais laiks krist galējībās uz pārēšanos vai badošanos. Ja tauku šūnu ir par maz vai par daudz, var sākties hormonālais haoss. Labāk atteikties no ātrās ēdināšanas maltītēm, neveselīgiem našķiem, ceptiem, panētiem ēdieniem, pusfabrikātiem, gāzētiem, saldinātiem dzērieniem un vairāk par divām tasēm kafijas dienā. 

  

Plānojot grūtniecību, sievietēm iesaka lietot folskābi – 400 mkg, vai pat 800 mkg (ja iepriekš bijuši spontāni aborti, neattīstījušās grūtniecības) dienā. Tai ir būtiska nozīme audu augšanā un to pareizas darbības nodrošināšanā. Tāpēc zaļie lapu dārzeņi, brokoļi, spināti, Briseles kāposti, kacenkāposti, pākšaugi (lēcas, zirņi, pupas), bietes, apelsīni, tomāti, pilngraudu produkti ir jo īpaši vērtīgi.

  

Vīriešiem ar sojas produktiem jābūt piesardzīgiem! Tajā atrodas genistegeīns – estrogēnam līdzīgs hormons –, kas bojā spermatozoīdu olbaltumvielas apvalku, traucē normālam apaugļošanas procesam.

  

Sievietei olšūnas veidojas jau pirms dzimšanas – mammas vēderā. Kad meitenei iestājas pubertāte, dzimumnobriešana notiek hormonu ietekmē, un “mantojums”, kas saņemts no mammas, ir pamatā jaunās sievietes olšūnu kvalitātei. Tāpēc, gaidot mazuli, svarīgi just atbildību arī par gaidāmā bērna reproduktīvo sistēmu. Tas, kā sieviete rūpējas par savu veselību, tiešā mērā ietekmē arī viņas un gaidāmo meitu olšūnu kvalitāti.

  

**Iespējamās veselības pārbaudes**

  

Vai topošajiem vecākiem pirms mazuļa plānošanas būs nepieciešamas arī medicīniskas veselības pārbaudes, galvenokārt noteiks tas, vai sievietei un vīrietim ir kādas veselības problēmas, piemēram, cukura diabēts, paaugstināts asinsspiediens, vairogdziedzera funkciju traucējumi, hroniskas nieru saslimšanas, autoimūnas saslimšanas. Tādos gadījumos grūtniecība būtu jāplāno, kad veselības rādītāji atkal ir normas robežās. Hroniskas saslimšanas, protams, nenozīmē, ka nedrīkst radīt bērnus, tomēr šīs saslimšanas ir jākontrolē un par nepieciešamo medikamentu lietošanu jāinformē gan ginekologs, gan ārstējošais ārsts.

  

Ja sievietei ir spēcīgas menstruācijas, pirms grūtniecības plānošanas ar asins analīzi jānosaka, vai nav anēmijas draudu. Ja ir, pirms mazuļa ieņemšanas labi būtu to likvidēt, dzerot dzelzs preparātus. Ja pēdējo trīs gadu laikā pirms grūtniecības sievietei nav veikts dzemdes kakla vēža skrīnings, ginekoloģe noteikti ieteiks to izdarīt. 

  

Konsultācija pie ginekologa pirms grūtniecības nepieciešama, ja iepriekšējās grūtniecībās bijušas problēmas, piemēram, priekšlaicīgas dzemdības vai piemēram, preeklampsija. Konsultēties ar speciālistu nepieciešams arī tad, ja topošā mamma regulāri smēķē un lieto alkoholu, darbavietā ir kaitīgi apstākļi (pastiprināta fiziskā slodze, rentgenstarojums, kaitīgas ķimikālijas). Pirms mazuļa ieņemšanas rekomendē apmeklēt arī zobārstu, jo grūtniecības laikā veikta anestēzija var radīt nevajadzīgu risku augļa veselībai. Topošajiem vecākiem jānosaka savs Rh (rēzus) faktors. Gadījumos, ja rēzus negatīva grūtniece gaida rēzus pozitīvu bērniņu, var rasties rēzus faktoru nesaderība. Tomēr 85% pasaules iedzīvotāju rēzus ir pozitīvs.   

**Ģenētiskās analīzes**

  

Tās speciālisti iesaka veikt, ja pirms plānotā mazuļa ir bijušas trīs vai vairāk neattīstījušās grūtniecības, ja bērns piedzimis ar iedzimtām patoloģijām, lai noskaidrotu, vai iemesls ir ģenētisks. Ja kādam no topošajiem vecākiem ir zināma ģenētiska patoloģija, ieteicams noskaidrot pārmantotības risku bērnam. Tāpat ir vērts painteresēties, vai topošo vecāku radiniekiem nav kādas ģenētiskas patoloģijas, un, ja ir, pirms grūtniecības konsultēties ar speciālistiem ģenētiķiem, kā arī veikt izmeklējumus, ja nepieciešams. Tādus pakalpojumus piedāvā Medicīniskās ģenētikas un prenatālās diagnostikas klīnikā un Bērnu klīniskajā universitātes slimnīcā. 

  

Konsultēja: **Sandra Vītiņa** , Paula Stradiņa Klīniskās universitātes slimnīcas Dzemdību nodaļas vadītāja, ginekoloģe   

![ree](https://static.wixstatic.com/media/f988a2_08f833108c144f54be7b82bcdd4d1dc9~mv2.jpg/v1/fill/w_147,h_220,al_c,q_80,usm_0.66_1.00_0.01,blur_2,enc_avif,quality_auto/f988a2_08f833108c144f54be7b82bcdd4d1dc9~mv2.jpg)

“[ _Mammas sajūtu dienasgrāmata_](https://www.izaugtmilestiba.lv/par-gramatu) ” ir vērtīgs rīks topošajai māmiņai mazuļa gaidīšanas laikā. Dažādu nozaru speciālistu ieteikumi mijas ar tematiskiem uzdevumiem, kuri sievietei palīdz izprast, uzzināt un sajust aktuālo šajā laikā. 

Grāmatā apskatītās tēmas, kas skar veselības tematu:

* Ginekoloģiskie izmeklējumi grūtniecības laikā;

* Sieviet es ķermeņa izmaiņas grūtniecības laikā;

* Miega un uztura nozīme;

* Stress un satraukumu ietekme;

* Dzemdību sāpju fizioloģija;

* Hormoni un jaunā mamma - pēcdzemdību periods.   

  

  * [Mazuli plānojot](https://www.izaugtmilestiba.lv/blog/categories/mazuli-planojot)
  * [Praktiskā gatavošanās](https://www.izaugtmilestiba.lv/blog/categories/gatavosanas)

