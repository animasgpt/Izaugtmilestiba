# attistosas_rotallietas

Source: https://www.izaugtmilestiba.lv/post/attistosas_rotallietas

---

# Rotaļlietas, kas veicina bērna attīstību

  * Izaugt Mīlestībā
  * Aug 26, 2019
  * 2 min read

Updated: Sep 25, 2019

**Mazuļi mācās un attīstās caur rotaļāšanos, tāpēc tai ir būtiska loma bērna dzīvē. Vecākiem jābūt radošiem, nodrošinot atbilstošu, drošu vidi un piemērotas mantas. Kādas rotaļlietas nepieciešamas bērna attīstībai pirmajā dzīves gadā?**

![ree](https://static.wixstatic.com/media/094cf95073481a57b05846c8347a38ef.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/094cf95073481a57b05846c8347a38ef.jpg)

**Vecumama atbilstoši**

  

**0-3 mēneši**

Bērna galvenās rotaļlietas šajā vecumā ir vecāku seja, paša rociņas, vecāku rokas. Mazulis pēta māmiņas un tēta seju, iegaumē to, atpazīst, atdarina. No aptuveni divu mēnešu vecuma jāiekārto spēlēšanās vieta uz grīdas – ērta un droša, ierobežotā laukumiņā. Svarīgi, lai virsma, uz kuras mazulītis atrastos, būtu vienkrāsaina. Raibas virmas mēdz bērniņus emocionāli kairināt un uz tām mantas kļūst grūtāk pamanāmas. Ap divu mēnešu vecumu piedāvājam bērniņam rotaļlietu – lupatiņu. Katrā pusē noliekam nelielu lupatiņu/lakatiņu. Ar tās palīdzību, mazulītis mācīsies tvert un palaist vaļā satverto priekšmetu, izkustinās brīvi savas rociņas un galvu.

  

**3-6 mēneši**

Bērna galvenā rotaļāšanās vieta ir grīda. Šajā vecumā var piedāvāt vairāk mantu, taču ne vairāk kā četras. Katrā pusē mazulītim var nolikt pa divām mantām, piemēram, lupatiņas, bļodas un citus traukus (metāla, koka, plastmasas), riņķīšus, koka krellītes, kas neripo prom. Galvenais, lai rotaļlietas ir drošas un mazulis tās var likt mutē. Tieši mutē un plaukstās ir visvairāk nervu receptoru, tāpēc ir tikai loģiski, ka bērni visas mantas grib aptaustīt un ielikt mutītē – tas ir veids, kā tās vislabāk izpētīt. 

  

**6-9 mēneši**

Mazulis sāk ar mantām vairāk eksperimentēt – uzlikt, ielikt, izņemt. Vēlams piedāvāt dažāda lieluma rotaļlietas, lai vienu var ielikt otrā – bļodas, spainīši, dažāda lieluma trauciņi. Šajā vecumā var piedāvāt arī bumbas – lielākas, mazākas, mīkstas, cietas. Bērniem patīk dauzīt priekšmetus vienu pret otru, radot skaņu. Šajā laikā ir svarīgi, ka mazuļa rotaļu laukumiņā, kurš nu jau kļūst lielāks, parādās šķēršļi – paaugstinājumi, kas motivē mazuli pacelties augstāk, uzrāpties un norāpties no tiem. Šim nolūkam noder Iglu kluči, atvilktnes, koka kastes u.c. Ja mantu ir pārāk daudz, bērni mēdz apjukt un zaudēt motivāciju ar tām spēlēties. 

  

**9-12 mēneši**

Mazuļa spēlei jau parādās plāns, konkrēts mērķis un vēlme, lai izdodas ieplānotais. Ir īstais brīdis piedāvāt traukus ar vāciņiem, kurus bērns var uzlikt, noņemt. Patīk traukos vai auduma maisiņos likt mantas iekšā un krāmēt ārā. Var piedāvāt spēlēties ar auto – piemēram no koka. Šajā vecumā bērniem patīk stumdīt smagus priekšmetus (kastes, ar ūdeni piepildītas lielas pudeles u.c.), piemēram, pozā uz ceļiem. Tas labi nostiprina dziļo muskulatūru. Svarīgi, lai viņam savā rotaļu laukumā ir interesanti –uzrāpties, norāpties, ierāpties iekšā (piemēram kastē), izrāpties ārā.

  

**Bērns atklāj pats**

  

Ļaujiet bērnam pēc iespējas vairāk pašam sasniegt savus mērķus un risināt savas pirmās problēmas – pārāk tālu aizripojusi manta, mazliet neveikli ieņemta poza, šķībāk uzlikts klucis tornītim.. Tas cels mazuļa pašapziņu – es varu pats! Vēro savu bērnu un redzēsi, cik unikāls viņš ir. Vērojot bērna rotaļāšanos, mums ir iespēja savu bērnu labāk iepazīt un arī pamanīt, kas viņus interesē tieši šobrīd – tas mums pasaka priekšā, kādas mantas savam mazulim piedāvāt.

  

> Esiet radoši rotaļlietu izvēlē. Nedariet mazuļa vietā un nerādiet priekšā, kā ar kuru mantu jāspēlējas, bet gan ļaujiet bērnam būt pasaules atklājējam un spēlēties ar mantām tā, kā viņš pats to vēlas. 

  

Konsultē: t/c Domina Shopping "[_Gaidību 4dienas_](https://www.domina-shopping.lv/lv/pasakumi/gaidibu-4diena/) " lektore – sertificēta praktizējoša fizioterapeite, zīdīšanas konsultante un dūla Liene Grigāne.

***

_"Izaugt Mīlestībā" materiālu pārpublicēšana atļauta tikai ar šīs platformas īpašnieku atļauju._

  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)
  * [Iedvesma un idejas](https://www.izaugtmilestiba.lv/blog/categories/iedvesma)

