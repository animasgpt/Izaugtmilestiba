# bernistabas_remonts

Source: https://www.izaugtmilestiba.lv/post/bernistabas_remonts

---

# Mazuļa istabas remonts

  * Izaugt Mīlestībā
  * Oct 23, 2023
  * 8 min read

**Gatavošanās bēbīša piedzimšanai ir arī ļoti praktiska padarīšana - vides iekārtošana, nepieciešamo lietu sagādāšana.. Lai gan ar katru nākamo mazuli vecāki zina, cik būtiska bēbītim pirmajos mēnešos ir tikai mierpilnas mammas tuvība, ratu un gultiņas izvēle darāmo darbu sarakstā arī noteikti ir aktuāla. Šoreiz par to, kādus materiālus iegādāties bērnistabas iekārtošanai, kādas mēbeles un rotaļlietas pirkt.**

  

**Padomi noderēs arī lielāku bērnu istabas remontdarbiem!**

![ree](https://static.wixstatic.com/media/nsplsh_bacc5f1e77ca46ce91e4348788ba0abd~mv2.jpg/v1/fill/w_147,h_110,al_c,q_80,usm_0.66_1.00_0.01,blur_2,enc_avif,quality_auto/nsplsh_bacc5f1e77ca46ce91e4348788ba0abd~mv2.jpg)

**Par daudz formaldehīda un šķīdinātāju**

  

Formaldehīds telpās visbiežāk izplatās ar līmētās koksnes materiāliem, piemēram, skaidu plāksnēm, MDF, saplāksni, ko izmanto apdarei un mēbelēm. Šo materiālu izgatavošanai bieži vien lieto formaldehīdu saturošās līmes. Tāpat formaldehīdu var izdalīt daži siltumizolācijas materiāli un pat tekstilizstrādājumi. Sliktā ziņa šajā kontekstā - kaitīgā ķimikālija no materiāliem un mēbelēm izgaro vairākus mēnešus vai pat gadus. Šī viela var kairināt acis, degunu un elpceļus, izraisīt klepu, nelabumu, apgrūtināt elpošanu. To saista arī ar bērnu astmu. Otrs lielais kaitnieks ir kairinošie organiskie šķīdinātāji, kas atrodami gan kosmētikā un uzkopšanas līdzekļos, gan bieži vien arī dažādās telpu remonta precēs (krāsās, lakās, līmēs). No šīs grupas izplatītākais šķīdinātājs – toluols – gaisā var būt arī tad, ja mājās kāds smēķē. Ja bērns jau sirgst ar kādu elpceļu slimību, šie šķīdinātāji simptomus tikai pastiprinās.

  

> Pārspīlēta telpu uzkopšana un aromatizēšana, kā arī pašu vēlme iesmaržināties, var radīt galvassāpes un alerģiskas reakcijas, kairināt acis ne tikai bērniem. Svaigu gaisu mājās vislabāk nodrošinās telpu vēdināšana.

  

**Remontēt apdomīgi**

  

Svarīgi izpētīt remontpreces pirms to iegādes un izvēlēties pareizo laiku to lietošanai. Ašā ideja pārkrāsot bērnistabu pirms Ziemassvētkiem, ir slikta doma, jo krāsas nepagūs izgarot. Vislabāk remontam izvēlēties gada siltākos mēnešus, kad ir iespēja turēt vaļā logus. Vēl labāk, ja remonta laikā un kādu nedēļu pēc tā nevienam nav jādzīvo svaigi izkrāsotajā telpā. 

> Ja mazulis vēl tikai gaidāms, istabu ieteicams remontēt ne vēlāk kā pāris mēnešu pirms viņa dzimšanas, jo tikko izremontētā un iekārtotā bērnistabā var būt līdz pat 300 dažādu kaitīgu vielu (organizācijas _Healthy Child_ veikts pētījums). 

Dabiskas krāsas un apmetumu Latvijas veikalos atrast būs pagrūti, taču mazāk kaitīgas remonta preces nopērkamas arī parastos celtniecības preču lielveikalos. Tās pazīt palīdzēs šādi marķējumi:

  * Ekomarķējums _Ziemeļvalstu gulbis_ , ko __ izstrādājusi Ziemeļvalstu Ministru padome, var būt uz krāsām, lakām, grīdas segumiem, mēbelēm, dažādiem celtniecības blokiem.

  * Vācijas ekomarķējums _Zilais eņģelis_ aptver 125 produktu grupas, tostarp tapetes, kokskaidu plāksnes, siltināšanas materiālus, grīdas segumus, iekštelpu krāsas.

  * Ekopuķīte ir Eiropas Savienības ekomarķējums. Ar to var būt marķētas krāsas, lakas, koka un tekstila grīdas segumi, kā arī koka mēbeles.

  * Franču marķējums _Émissions dans l'air intérieur_ rāda, cik kaitīgo vielu no preces izdalās. To meklē uz grīdas segumiem, krāsām un lakām, logiem, durvīm, sienu un griestu apdares materiāliem, piemēram, tapetēm. Prece ar apzīmējumu "A+" noteikti būs labāka par preci ar apzīmējumu "C". 

  * Šveicē radītais tekstila marķējums _OEKO-TEX Standard 100_ tiek piešķirts arī mājas tekstilam: aizkariem, gultasveļai, dvieļiem u. c. Tie satur mazāk veselībai kaitīgu ķimikāliju. 

Somijas celtniecības materiālu klasifikācija (M1, M2, M3) palīdzēs atrast preces, no kurām gaisā izdalās mazāk kaitīgo vielu. Jālūko pēc M1 klases produktiem. Pie mums nopērkama šādi marķēta akmens vate, dažādi celtniecības materiāli, krāsas un lakas. Paklājos ar šo Vācijā izveidoto marķējumu nedrīkst būt aizliegtas ķimikālijas, un tie neizdala gaisā kaitīgas vielas. Ja meklējat tīrāku paklāju, būs jālūko pēc Eiropas Savienības ražotāju produkcijas.

  

**Veselībai draudzīgi materiāli**

  

> Celtniecības preču veikalos ražotāji daudziem materiāliem pielikuši norādes “eco”, “eko”, “ekoloģisks”, “dabisks”, bet nereti tā ir pircēju maldināšana par it kā vērtīgākas preces iegādi. 

Neuzticieties šādiem apgalvojumiem, ja nav to apliecinoša oficiāla marķējuma! Bez pierādījumiem tā ir tikai ražotāja pašslavināšanās.

  * Ekomarķētu ģipškartonu, cementu un špakteli veikalos vēl neesam redzējuši, tāpēc to izvēlē svarīgākais noteikums ir pirkt iekšdarbiem paredzētos; ja vien nav īpašas vajadzības, ieteicams izvēlēties tos, kas ir bez speciālām piedevām, piemēram, pret pelējumu. Bieži vien tieši piedevas arī ir tās kaitīgās vielas, no kurām jāizvairās.

  * Ekomarķētas**** gruntis un parastās sienu un griestu krāsas**** gan veikalos ir pieejamas. Ja tomēr neatrodat, izvēlieties uz ūdens bāzes un ar zemu gaistošo savienojumu (GOS) saturu. Ja vien nav īpašas vajadzības, neizvēlieties gruntis ar pretpelējuma un citām piedevām. Veikalu plauktos atradīsiet gan ar _Ekopuķīti_ , gan _Ziemeļvalstu gulbi,_ gan ar Vācijas _Zilo eņģeli_ marķētas krāsas. Ja tomēr padomā ir cita krāsa, raugiet, lai tā ir paredzēta iekšdarbiem, uz ūdens bāzes un ar zemu GOS saturu. 

  

**Jo mazāk GOS, jo labāk!**

  

Uz visām pārdošanā esošajām krāsām un lakām ir norādīts gaistošo organisko savienojumu jeb GOS saturs gramos uz litru (g/l). Tieši GOS mēs jūtam gaisā pēc remonta. Daudzi GOS ir kairinoši, var izraisīt alerģijas vai astmas lēkmes. 

> Bērni ir divas līdz četras reizes uzņēmīgāki pret gaistošajiem organiskajiem savienojumiem nekā pieaugušie.

Parasti uz iepakojuma norāda noteiktai produktu grupai atļauto GOS un konkrētajā produktā esošo daudzumu. Piemēram, iekštelpu krāsās uz ūdens bāzes GOS var būt līdz 30 g/l, bet konkrētajā krāsā to ir mazāk nekā 5 g/l. Veikalos ir pieejamas arī krāsas, kurās GOS saturs ir mazāk par 1g/l. Vērts atcerēties, jo mazāk GOS attiecīgajā produktā, jo labāk!

  

**Kā izvēlēties?**

  

**MATERIĀLI**

  

**Tapetes** istabās līmēt**** neiesakām, jo lieka plastmasa (vinils) bērnistabā nav vajadzīga. Sienas neelpo, var rasties pelējums, krājas putekļi. Ja ļoti vēlaties izmantot tapetes, vinila tapešu klāstā atrodamas nedaudz labākas ar _Émissions dans l'air intérieur_ marķējumu __ un piebildi _Phthalate free_ (bez ftalātiem). Labāka izvēle būs papīra tapetes!

  

**Grīdas** izvēlē nederēs princips “ka tik lētāk”, jo tai jākalpo ilgi, turklāt bērni vislabprātāk rotaļājas uz grīdas. Tāpēc laba izvēle būtu dēļu grīda. Taču arī šajā gadījumā uzmanīgi jāraugās, kas būs zem dēļiem un ar ko tos apstrādās. Ja grīdu plānots krāsot, noteikums ir tas pats – jo mazāk GOS, jo labāk. Ja izvēlaties parketu vai laminātu, atcerieties, ka tie ir līmētās koksnes izstrādājumi un līmēs ir daudz kaitīgo vielu. Tad prātīgāk pirkt segumus, kas apzīmēti ar Vācijas ekomarķējumu _Zilais eņģelis_. Zem ekomarķētā lamināta svarīgi ieklāt atbilstošu apakšklāju, piemēram, no korķa. Sintētiskais linolejs (PVC) ir nepiemērota izvēle ne tikai bērnistabai, jo tie var izdalīt kaitīgos ftalātus. Savukārt dabiskais linolejs, kas**** ir labāka alternatīva, būs jāmeklē specializētajos veikalos.

  

**Paklāji** , īpaši tie, ko ieklāj no sienas līdz sienai, nav laba izvēle. Arī ne tie, uz kuriem sazīmētas autotrases un mīlīgi dzīvnieciņi. Tie nelāgi ož jau veikalā. Pārsvarā pieejami tikai sintētiskie, turklāt daudzi no tiem apstrādāti ar vielām, kas atgrūž ūdeni un netīrumus, pret aizdegšanos. 

> Paklājā var būt līdz 120 dažādu vielu, kas no tā izgaros trīs gadus un ilgāk (organizācijas _Healthy Child_ veikts pētījums). 

Turklāt jāatceras, ka paklāji uzkrās putekļus. Var meklēt dabisko šķiedru, piemēram, vilnas vai sizala, paklājus, taču arī tos mēdz apstrādāt ar ķimikālijām, un tiem nereti mēdz būt sintētiska materiāla pamats. 

  

**MĒBELES**

  

Nekādu īpašu marķējumu, kas palīdzētu orientēties piedāvājumā, pagaidām nav. Līdz ar to ir tikai divi ieteikumi: mazāk ir labāk un dabiskāk ir labāk. Jo mazāk mēbeļu, jo mazāk piesārņojuma. Drošākas ir masīvkoka mēbeles, kas gan ir krietni dārgas, taču vērts apsvērt lietotu iegādi. Savukārt, ja grasāties kādu no mēbelēm atsvaidzināt, veikalos meklējiet īpaši bērnu mēbelēm paredzētas krāsas. Lakošanai un pārklājumiem labāk izvēlēties dabisko lineļļu, ko izmanto arī bērnu mēbeļu ražotāji un ekopreču ražotāji. 

  

**Gultiņas izvēle**

> Mazuļi dienā guļ vidēji 13–16 stundu, un vismaz pirmajos mēnešos gulta bērna dzīvē ir svarīga mēbele. 

  * Izvēloties gultiņu, uzticieties degunam – ja tā nepatīkami ož, visticamākais, izdala ķimikālijas. Var jau cerēt, ka aromāts izgaros, taču tas prasīs laiku.

  * Labāk izvēlieties masīvkoka gultiņu. 

  * Laba izvēle būs arī lietotas gultiņas iegāde, jo kaitīgās ķimikālijas būs no tās izgarojušas laika gaitā. 

  * Iegādājoties gultiņu, rūpīgi izpētiet un noteikti pajautājiet pārdevējam/ražotājam, no kādiem materiāliem gultiņa ražota, kā arī ar kādām krāsām un lakām apstrādāta. Ja krāsa ir uz ūdens bāzes vai ar ES ekomarķējumu – tad tā būs laba izvēle. 

  * Iegādājieties matraci, kas pildīts ar vilnu, kokvilnu, kokosa vai citām dabiskajām šķiedrām un nav ar vinila (PVC) slāni mitruma atvairīšanai. Lētais matraču materiāls porolons izdala virkni kaitīgu vielu. Nederēs arī mammas vai tēta bērnības sintētiskais matracis, jo tas var saturēt mūsdienās jau aizliegtas vielas. 

  * Ja matraci rotā kāds no šiem diviem marķējumiem, tas nozīmē, ka tajā ir mazāk bīstamo vielu.

  * Gan gultiņa, gan matracis pēc nopirkšanas jāizpako un kārtīgi jāizvēdina vismaz pāris nedēļu. Virsmatraci pirms lietošanas var izmazgāt. 

  * Piesardzīgi izvēlieties matraci vai citus izstrādājumus, ko rotā uzraksts “antibakteriāls” vai “nedegošs”, jo nereti šos efektus nodrošina kaitīgas ķimikālijas.

  

**Izvērtējot piedāvājumu, mēs savam mazulim izvēlējāmies**[** _YAPPY KIDS mēbelīšu komplektu_**](https://www.yappy.lv/lv/prechu_katalogs/mebelu-komplekti-0+/white-yappytude-bernu-gultina-un-kumode.html)**. Dizainiski skaistas un pārdomātu materiālu veidotas**.

  

![ree](https://static.wixstatic.com/media/f988a2_462506f5821d44758693f8b3f9615f12~mv2.jpg/v1/fill/w_147,h_104,al_c,q_80,usm_0.66_1.00_0.01,blur_2,enc_avif,quality_auto/f988a2_462506f5821d44758693f8b3f9615f12~mv2.jpg)

"YappyKids" ir pašmāju bērnu mēbeļu zīmols radīts uzņēmums 2015. gadā. Mēbeles atbilst visiem ES standartiem - drošas un kvalitatīvas. Jau vairāk kā 20 000 bērnu no Rīgas līdz Londonai un no Tokijas līdz Maiami katru dienu atpūšas un guļm "YappyKids" gultiņās. Galvenokārt gultiņas ir izgatavotas no bērza, Latvijas ozola un dižskābārža, un tiek izmantotas dabīgās lakas un krāsas uz ūdens bāzes.

  

**ROTAĻLIETAS**

  

Pirmajos sešos gados bērns spēlējoties pavada vairāk nekā 600 dienas. Viņa rokās un mutē nonāk simtiem spēļmantu, kas nebūt nav drošākā produktu grupa. Rotaļlietās un bērnu precēs bieži vien atrodas bīstamie ftalāti. Tie plastmasu padara elastīgāku un mīkstāku, taču negatīvi ietekmē cilvēka hormonālo un reproduktīvo sistēmu, iespējamu neauglību nākotnē u.c. Ftalātus saista arī ar astmu. Tāpat joprojām mēdz būt gadījumi, kad uzraugošās iestādes rotaļlietu krāsojumā atrod pārāk daudz smago metālu, piemēram, svinu, kadmiju, kas jau ir aizliegtas/ierobežotas vielas patēriņa precēs un nedrīkst nonākt saskarē ar lietotāju. Lētākajās rotaļlietās var būt pārāk daudz niķeļa, kas izraisa alerģijas.

  * **Mazāk tomēr ir labāk**. Viena zviedru bērna mantu kastē var būt pat 500 rotaļlietu. Cik lellīšu, kluču un automašīnu būs jūsu atvasei? Un vai tiešām vajag tik daudz?

  * **Rotaļlietas kompānijai.** Pērciet mantas, piemēram, galda spēles, konstruktorus, leļļu mājas, ar kurām vienlaikus var spēlēties visa ģimene vai vairāki bērni. Ja tās nebūs bērna gaumē, vēlāk mantu tirdziņos varēs pārdot citai ģimenei.

  * **Plaša profila spēļmantas.** Izvēlies mantas, ar kurām rotaļājoties bērns var likt lietā fantāziju. Kā piemērs atkal jāmin konstruktors.

  * **Izturība un izgatavošanas materiāls.** Pamatīgs koka traktors noteikti būs vērtīgāks par plastmasas viendienīti. Raugieties, lai manta nav no polivinilhlorīda, kas kaitē gan bērna veselībai, gan dabai. Meklējiet norādi “Nesatur PVC” vai izvairieties no mīkstas plastmasas izstrādājumiem.

  * **Bez suvenīriem un vecāku bērnības plastmasas.** Nepērciet suvenīrrotaļlietas. To izplatīšanu Latvijas tirgū neuzrauga, turklāt uz suvenīriem neattiecas normatīvās prasības, piemēram, par bīstamo vielu atļauto daudzumu, tāpēc nevar zināt, kādas ķimikālijas tie satur. Tāpat nederēs jūsu bērnības mīkstās plastmasas suņi, gaiļi utt. Tolaik par ftalātiem neviens neuztraucās, tāpēc šajās rotaļlietās tie noteikti ir un ne maz.

  * **Bez smaržojošām un īpaši apstrādātām mantām.** Rotaļlietas, kas ož pēc ķimikālijām vai fantastiski smaržo, labāk atstāt veikala plauktā. Arī tiem pūkainajiem lāčiem, suņiem un zaķēniem, uz kuriem lepni uzrakstīts, ka tie nedeg, nav vietas jūsu bērna mantu kastē.

  * **Iegādājoties plastilīnu, pirkstiņkrāsas** , u.c. mākslas piederumus pievērsiet uzmanību, lai tās ir ražotas ES, jo tās būs kvalitatīvākas un ražotas, atbilstot stingrākām likumu prasībām. Piemēram, Ķīnā ražotās pirkstiņkrāsās nereti pārbaužu rezultātos tiek atklātas aizliegtas bīstamas ķimikālijas, kas ir krāsu pigmentos, kam var būt nevēlama ietekme uz bērna veselību. 

  * **Līmes, krāsas un marķierus** vēlams izvēlēties uz ūdens bāzes un bez šķīdinātājiem jeb Solvent free. Raugi, lai bērns pēc zīmēšanas vai līmēšanas vienmēr nomazgā rokas.

  * **Mazāk plastmasas!** Plastmasa rotaļlietas, kuras rotā uzraksts „vinila”, „PVC”, vai otrreizējās pārstrādes kods 3 labāk atstāt veikala plauktā!

  * **Izvēdiniet un izmazgājiet.** Ja ir laiks, jaunās spēļmantas jāizpako un pāris dienu jāpavēdina, pirms dot mazajam saimniekam. Mīkstās mantas pirms lietošanas var izmazgāt. 

  * **Mīkstie puzles paklāji** ir ērti, bet tajos mēdz būt formamīds, kas kaitē reproduktīvajai sistēmai un bērna ķermenī nonāk, ja viņš pieskaras vai košļā paklāju. _Baltijas Vides Forums_ sadarbībā ar Patērētāju tiesību aizsardzības centru 2015. gadā pārbaudīja desmit pufīgās puzles un četrās atrada šo kaitīgo ķimikāliju. Pēc iepakojuma nevar pateikt, kura puzle ir piesārņota, tāpēc, ja pērkat, pirms lietošanas kārtīgi (vismaz nedēļu) izvēdiniet. Vēl labāk, ja iztiksiet ar veco labo lupatdeķi vai arī laba alternatīva ir bērnu aktivitātes paklāji, piemēram, no lina. 

  

**Gaiss bērnistabā**

  

> Arī pilsētas gaiss ir labāks par bezgaisu - telpā, kurā bērns pavada dienas lielāko daļu, gaiss var būt 2–5 reizes piesārņotāks nekā aiz loga, kaut arī dzīvojat pilsētas centrā.

**Vēdināšana dara brīnumus.** Aukstajā sezonā atveriet logus līdz galam vaļā vismaz uz piecām minūtēm pāris reižu dienā, siltajā turiet atvērtus visu dienu. Dažās bērnistabās, kurās bija par daudz kaitīgo vielu, izdevās ķimikālijas izvēdināt. 

**Lieki nepiesārņojiet gaisu.** Mazāk gaisa atsvaidzinātāju un aromatizētāju. Nekādas citrona brīzes un Alpu pļavu svaiguma! Bērnistabas uzkopšanai pietiek ar mikrošķiedras lupatu putekļiem un grīdai, kā arī putekļsūcēju ar labu filtru.

**Mazāk ir labāk.** Jo vairāk bērnistabā mantu, jo vairāk potenciālo piesārņotāju. Bērnistabai nav jābūt pārblīvētai. Mazajiem vajag telpu, kur spēlēties. Galds, krēsls, gulta un skapītis – tas arī principā viss.

**Izvēlieties bērnistabai draudzīgus augus.** Arī daži telpaugi spēj uzsūkt un attīrīt gaisu telpās, kurās ir dažādas kaitīgas ķimikālijas, piemēram, dracēna, paparde naudas koks u.c. Tomēr būtiski ir arī tas, lai bērnam istabas augi nav pieejami rotaļām kā arī telpās novietoti bērnam neaizsniedzamā attālumā. 

  

**VĒRTĪGAS SAITES!**

  * Vairāk informācijas par veselībai un videi drošākām izvēlēm ikdienā pieejams vietnē -[https://padomapirmsperc.lv/produkti/bistamas-vielas/](https://padomapirmsperc.lv/produkti/bistamas-vielas/)

  * Plānojot remontu mājoklī, interesentiem ir pieejama lietotne "Check ED" jeb pārbaudi hormonālās sistēmas bojātājvielas pats. Šī ir viegli lietojama lietotne, kur iespējams izpētīt saskarsmi ar veselībai kaitīgām vielām mājoklī vai darba vietā un saņemt ekspertu ieteikumus par to, kādus materiālus labāk izvēlēties. Vietne pieejama arī latviski šeit: [Check(ED) yourself (check-ed.eu)](https://chembee.check-ed.eu/lv/)

  * ES līdzfinansētā projekta "NonHazCity" projekta ietvaros tiek gatavots ceļvedis, kurā būs (izstrādes procesā) atrodami vienkārši padomi ekoloģiskākām izvēlēm mājas remontam. Vairāk informācijas par projektu: [https://www.bef.lv/projekti/nonhazcity3/](https://www.bef.lv/projekti/nonhazcity3/)

***

Konsultē: **Artis Robalds** / **Agnese Meija-Toropova,**__[__Baltijas Vides Forums__](https://www.bef.lv/)   

Saturā izvietota "YappyKids" reklāma.

  * [Praktiskā gatavošanās](https://www.izaugtmilestiba.lv/blog/categories/gatavosanas)
  * [Iedvesma un idejas](https://www.izaugtmilestiba.lv/blog/categories/iedvesma)
  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)

