# attiecibas

Source: https://www.izaugtmilestiba.lv/post/attiecibas

---

# Pāris - tā ir līdzvērtība

  * Izaugt Mīlestībā
  * Oct 1, 2019
  * 3 min read

Temats, par ko pie kafijas tases vai vīna glāzes apspriežas ne mazums sieviešu. Un te pat nav svarīgi, kāds "tituls" tev ir - esi mamma, sieva, draudzene.. Aktuāli visām. Un, protams, šis ir tikai viedoklis. Tomēr diskusijas vērts viedoklis - sievietes bieži vien noved attiecības strupceļā, pieturoties pie tipiskiem uzvedības “modeļiem” un nesaprotot, ka viņu rīcība visnegatīvākajā veidā ietekmē gan vīrieša raksturu, gan uzvedību. Psihologa (un galu galā vīrieša) Mihaila Labkovska pārdomas par šo tēmu.

![ree](https://static.wixstatic.com/media/e34166cacb3d4d9b80b7aee016cd3249.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/e34166cacb3d4d9b80b7aee016cd3249.jpg)

**Tētis un zīdainis - tas taču ir super!**

  

Ģimenē ienāk bērns. Pēc pirmajām dienām, kad uztraukums un šoks pārgājuši, vīrs saka sievai: “Mīļā, man no rīta agri jāceļas uz darbu, ļauj man pagulēt”. 90% gadījumu sieviete to pieņem kā pašsaprotamu, un dara visu, lai bērns naktī netraucētu tēvu. Īpašos gadījumos pat dosies gulēt kādā citā telpā, lai netraucētu vīram gulēt. Sievas loģika ir vienkārša: viņš baro ģimeni, viņam jāatpūšas. Jā, un arī nedēļas nogalēs vīrieti nevar traucēt: viņam jāatpūšas, viņš taču strādāja! Turklāt, ja brīvdienās vīrs izsaka vēlmi pastaigāties ar bērnu ratiņiem, viņš ir varonis un malacis! Tas, ka citās dienās viņa divreiz dienā pastaigājās, nav nekas īpašs? Pagaidiet, tas taču nav tikai sievas, bet abu kopīgais bērns!

  

Un šajā situācijā, diemžēl ir vainīga sieviete, jo viņa to visos iespējamos veidos veicina. Un kļūda ir ne tikai tāpēc, ka sieviete sevi pārslogo, bet arī no ģimenes veseluma viedokļa (veidojas “diaspora” mamma + bērns, tētis ir atsevišķi). Ievērojami samazinās iespējamība, ka nākotnē tēvam ar bērnu veidosies siltas uzticības pilnas attiecības. Ģimene zaudē vienotības sajūtu, jo nav komandas, kas kopīgi tiek galā ar visiem uzdevumiem, bet ir atsevišķi projekta dalībnieki ar sadalītiem pienākumiem.

  

“Kad var atstāt bērnu ar tēvu?” – man jautā. Atbilde ir: 

> tiklīdz pārbraucāt mājās no dzemdību nama. Pabaroji – un ej pie friziera, pastaigāties vai ar draudzeni. 1-2 stundas jaundzimušo pilnīgi mierīgi var uzticēt tēvam. Visiem tikai nāks par labu. 

Tad bērns paaugas, viņam ir jau trīs gadi, var doties uz bērnudārzu, un māte uz darbu. Un tad bieži vien vīrieši saka: “Kāpēc tev jāstrādā? Es nopelnu pietiekami, labāk rūpējies par ģimeni”. Dabiski, sievas alga būs zemāka, trīs gadus, kamēr viņa bija ar bērnu, nav strādājusi un daudz ko vajadzēs apgūt.

  

**Sieviete un pašrealizācija**

  

Savā profesionālajā darbā esmu redzējis simtiem sieviešu, kuras noticēja vīram, bet pēc 10-15 gadiem viņš sakravāja savas mantas un aizgāja. Bet viņa ir bez profesijas, bez darba, pa šiem gadiem zaudējusi savas prasmes un 40 gadu vecumā paliek pilnīgi bezpalīdzīga. Un vēl labi, ja viņš palīdz bērnam vai atstājis kaut ko viņai, ir arī sliktāki gadījumi.

  

Saproti vienu vienkāršu sakarību: piedāvājot tev nestrādāt, vīrs rūpējas ne jau par tevi. Viņš rūpējas par sevi. Tas ir vai nu mēģinājums izolēt tevi no sociāliem kontaktiem (greizsirdības, vai citu iemeslu dēļ) vai mēģinājums slēpt savas bailes uz tava fona izskatīties kā neveiksminiekam. Vēl viens izskaidrojums – viņam vienkārši patīk tevi apspiest, gūstot baudu no paša procesa.   

**Mūsu vīrieši IR dāsni**

  

Vēl viens aspekts: sievietes bieži sūdzas, ka vīrieši kļuvuši alkatīgi. Nekam nevar naudu izlūgties, visas cenas viņiem šķiet pārāk augstas, uz restorānu iet negrib – tas ir dārgi, pat tad, ja faktiski varētu atļauties. Kāpēc tā notiek? Ja vīrietis izteica frāzi “Ak, cik dārgs restorāns!” un sieviete atbildēja: “Iesim kaut kur citur” – viss, viņa zaudēja. Pareizā atbilde: “Varbūt te ir ļoti garšīgi, pamēģināsim?” No otras puses, ubagot dāvanas – arī veids, kā attīstīt vīrietī alkatību. Šī ir otra galējība, no kuras tāpat jācenšas izvairīties.

  

Trešais tipiskas sieviešu uzvedības veids, kas sabojā vīrieti – uzvedība, ko raksturo frāze “Es pati”. Es pati nomazgāšu, pagatavošu, nolikšu bērnu gulēt, sēdi vien, paej nost, netraucē, atpūties, es pati. Ļoti drīz vīrietis pierod, ka viņa palīdzība nav nepieciešama, un guļ uz dīvāna bez sirdsapziņas pārmetumiem. Viņš piedāvāja, viņam atbildēja “nevajag”, nu tad arī labi.

  

Patiesībā viss noved pie tā, ko es atkārtoju katrā lekcijā: 

> nevajag paciesties, nolikt sevi zemāk par vīrieti, piekāpties. Ja tev ir nepieciešama palīdzība – saki, ja tev nepatīk viņa uzvedība – saki. Vienu reizi! Mīlošais sadzirdēs un mainīs savu uzvedību, vienaldzīgais – turpinās, it kā nekas nebūtu noticis. 

Darbojas arī pretējā virzienā: izlem, vai vari viņu pieņemt ar tādām īpašībām. Ja vari – pieņem, nesūdzies un nezāģē. Nevari – ej prom, nebojā nervus sev un viņam.

  

Un pēdējais noteikums: nekādas attiecību skaidrošanas citu klātbūtnē. Cilvēkos jūs esat komanda un atbalstāt viens otru. Attiecības tiek pārrunātas divatā. Un nekad nenosodi cilvēku, bet viņa rīcību. “Tu man mājās nemaz nepalīdzi” – jā. “Tu esi slinks lopiņš” – nē. Vēl jo vairāk nevar salīdzināt ar citiem cilvēkiem: “Bet kaimiņš…” vai: “Draudzenes vīrs gan…” Ja kaimiņš ir priekšnieks, bet tavs vīrs nē, tas nozīmē, ka viņš nevēlas vai nevar būt priekšnieks. Vēlies vīru-priekšnieku? Meklē, netrūkst priekšnieku – vecpuišu.

  

Tāpat neļauj salīdzināt sevi. Viņš vēlas tievu blondīni, bet tu esi brunete ar lieko svaru? Uz priekšu, lai meklē savu ideālu. Katrs cilvēks ir vērtīgs kopumā un nevar pieņemt raksturu, noliedzot izskatu un otrādi. Nepazemo cilvēku tāpēc, ka viņš neatbilst tavam iedomātajam ideālam un neļauj pazemot sevi.

  

_Teksts, no kura materiāls kopēts, lasāms_[ __ŠEIT__](http://veselam.la.lv/meitenes-jus-pasas-sabojajat-viriesus?fbclid=IwAR0aeT-UMlIr2jXqdq9SdRz2_I8l21o1i-VJD_kTjoLrof1Cwf22iWvB8Po) .

  * [Vecāki](https://www.izaugtmilestiba.lv/blog/categories/vecāki)
  * [Sajūtas un emocijas](https://www.izaugtmilestiba.lv/blog/categories/emocijas)
  * [Pirmais gads ar mazuli](https://www.izaugtmilestiba.lv/blog/categories/pirmais-gads-ar-mazuli)

