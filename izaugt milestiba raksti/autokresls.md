# autokresls

Source: https://www.izaugtmilestiba.lv/post/autokresls

---

# Meklējam drošu auto krēsliņu

  * Izaugt Mīlestībā
  * Jun 27, 2024
  * 6 min read

**Internetā atrodams ne mazums aprakstu, pamācību un ieteikumu bērnu auto krēsliņu iegādei un lietošanai. Nereti tie ir visai pretrunīgi. Pēc kādiem kritērijiem atrast piemērotāko un drošāko auto krēsliņu mazā pasažiera pārvadāšanai?**

  

  

**Pirms pērc, sastādi**** _check list_**

![ree](https://static.wixstatic.com/media/f988a2_faede6e721084b2f85f4c8900a778b1a~mv2.jpg/v1/fill/w_147,h_196,al_c,q_80,usm_0.66_1.00_0.01,blur_2,enc_avif,quality_auto/f988a2_faede6e721084b2f85f4c8900a778b1a~mv2.jpg)

  

Jau 11 gadus Eiropas Savienībā autokrēsliņu sertifikācijai ir savs standarts (**ražotājiem uz autokrēsliņiem jānorāda īpašs**** _i-Size_****marķējums**), kas nosaka, ka bērniem līdz 15 mēnešu vecumam jāatrodas ar skatu pretēji braukšanas virzienam. Tomēr vecākiem, iegādājoties autosēdeklīti, jāpievērš īpaša uzmanība ražotāja norādītajai informācijai, jo **sēdeklīša lietošanā lielāka nozīme par bērna svaru ir viņa vecumam un augumam**.[ ](http://augumam.ir)

  

Tāpat jāpārliecinās, ka autokrēsliņš ir sertificēts, tas nozīmē – atzīts lietošanai Eiropas Savienībā. Šāda sertifikācija neapšaubāmi ir autokrēsliņu ražotāju garantija, ka konkrētais izstrādājums ir izturējis visus nepieciešamos testus un ir piemērots bērnu drošai pārvadāšanai. **Uz autokrēsliņa jābūt kādam no šiem drošības marķējumiem - ECE R44/04 un ECE R129**. Katru gadu tiek veikti aizvien jauni drošības pētījumi, tāpēc arī mainās drošības standarti. Autokrēsliņi ar marķējumu ECE R44/04 ir testēti gan triecienam no priekšpuses, gan no aizmugures, bet drošības standarts ECE R12 nozīmē, ka krēsliņi testēti papildus arī sānu triecieniem. Atbilstošs marķējums ir viens no faktoriem, ko ņems vērā jebkura apdrošināšanas kompānija, pētot cēloņus kādā apdrošināšanas gadījumā. 

  

Tāpat jāizpēta izvēlētā modeļa piestiprināšanas mehānisms un autokrēsliņa lietošanas instrukcija, kurā norādīts pareizs un drošs autokrēsliņa lietošanas veids. 

  

  

**Krēsliņa “saderība” ar auto**

  

Pievērsiet uzmanību tam, kā autokrēsliņš tiek iestiprināts automašīnā. Ar drošības jostām mūsdienās ir aprīkotas visas automašīnas, bet mēdz būt dažādi palīgstiprinājumi, piemēram, _Isofix_ , kas dažos auto modeļos nav. Ja autokrēsliņš stiprināms uz _Isofix_ bāzes, pārliecinieties, ka jūsu automašīnai ir šie specifiskie stiprinājumi – tādas kā metāla cilpiņas aizmugures sēdekļa konstrukcijā vai īpaši veidotas “ligzdiņas” bāzes nostiprināšanai, nereti uz tām jau ir uzrakstīts, ka tās paredzētas _Isofix_ bāzēm. Uz bāzēm stiprināmu autokrēsliņu priekšrocība ir to ērtums. Uzklikšķināt krēsliņu uz bāzes, kas stabili un droši nostiprināta automašīnā, var vienkārši un ātri. 

  

  

**Lai būtu ērti!**

  

Novērtējiet, vai izvēlētais autokrēsliņš ir parocīgi un viegli ievietojams mašīnā. Piemēram, liela izmēra autokrēsliņa modeli ne vienmēr var ievietot mazā, kompaktā automašīnā, tāpēc var rasties grūtības to pareizi un droši nostiprināt uz automašīnas sēdekļa. Autokrēsliņš, kas nostiprināms tikai ar drošības jostām, ikreiz pēc izņemšanas no jauna būs rūpīgi jāpiesprādzē atpakaļ. Ja iepraktizējas, tas nav sarežģīti, tomēr jāatceras, ka arī šajā gadījumā jāievēro noteikumi, lai tas būtu droši. Shēma, kā to pareizi darīt, parasti ir uzzīmēta uz autokrēsliņa korpusa.

  

Ja mazie pasažieri ir divi, piemēram, dvīņi vai bērni ar mazu gadu starpību, automašīnai jābūt pietiekami ietilpīgai, lai tajā varētu ievietot vecumam un svaram atbilstošus autokrēsliņus visiem mazajiem pasažieriem. Bet, ja ģimenē gaidāmi trīnīši, noteikti jāpārliecinās, ka esošais transporta līdzeklis būs piemērots tik lielai braucēju kompānijai.

  

  

**Pirkt jaunu vai iegādāties lietotu?**

  

Autokrēsliņu piedāvājums ir plašs un dažādās cenu kategorijās. Ja autokrēsliņam ir ES pieprasītais _i-Size_ marķējums, tad neatkarīgi no tā cenas ražotājs garantē, ka šis izstrādājums atbilst augstākajām drošības normām. Turklāt Juris Zvirbulis uzsver: "Jebkāds autokrēsliņš ir labāks par bērna vešanu bez autokrēsliņa." Tas nozīmē, ka autokrēsliņš, kas lietots atbilstoši ražotāja noteikumiem, pildīs savu funkciju un pasargās mazo pasažieri. Visdrīzāk, jo dārgāks būs autokrēsliņš, jo augstāks būs drošības līmenis bīstamās situācijās. 

  

Vai zināji, ka internetā ir pieejami neatkarīgu autokrēsliņu drošības testu rezultāti. Piemēram, tādus testus divas reizes gadā veic Vācijas automoto organizācija [__The Allgemeiner Deutscher Automobil-Club__](https://www.adac.de/rund-ums-fahrzeug/ausstattung-technik-zubehoer/kindersitze/kindersitztest/?isofix=false&resultCount=10&pageNumber=1&showLegacyChildSeats=false&rating.max=5.5) (_ADAC_), un ar rezultātiem bez maksas var iepazīties viņu mājaslapā. Savukārt Zviedrijā, kur droša bērnu pārvadāšana ir valsts līmeņa prioritāte, autokrēsliņu testus ļoti nopietnā līmenī veic _VTI_ laboratorija, un šo testu (_Plus Test_) ražotājiem izturēt ir daudz sarežģītāk, jo slodzes un ātrumi, ar kuriem tiek veikti mērījumi, ir lielāki. Internetā bez maksas atrodami arī šā testa rezultāti.

  

Lietots autokrēsliņš negarantē 100% drošību pat tad, ja rūpīgi izvērtēsiet tā vizuālo stāvokli, jo ļoti bieži nav iespējams noteikt, vai autokrēsls ir vai nav cietis avārijā. Tāpat – nav zināms, vai autokrēsls nav kritis no lielāka augstuma, kā rezultātā radušās mikroplaisas. Mikroplaisas nav iespējams ieraudzīt ar neapbruņotu aci, tāpēc visdrošākais risinājums ir iegādāties jaunu autokrēsliņu, lai vecākiem sirds ir mierīga un bērniņam brauciens ir drošs.

  

  

**Drošākā vieta automašīnā**

  

![ree](https://static.wixstatic.com/media/f988a2_57e64585a443464bb79a79d8b62027f1~mv2.jpg/v1/fill/w_147,h_196,al_c,q_80,usm_0.66_1.00_0.01,blur_2,enc_avif,quality_auto/f988a2_57e64585a443464bb79a79d8b62027f1~mv2.jpg)

  

Noteiktu un pamatotu rekomendāciju, kurā vietā visdrošāk būtu sprādzēt auto krēsliņu, nav. Savā ziņā priekšrocības ir arī priekšējam sēdeklim – blakus automašīnas vadītājam. Ja mazulis atrodas šoferim blakus, iespējams, viņa uzvedība mazāk satrauktu šoferi un ļautu koncentrēties uz ceļu. Šajā gadījumā gan jāatceras, ka obligāti jāatslēdz gaisa spilvens. Bieži bērnu auto krēsliņi tiek likti aiz priekšējā pasažiera krēsla. Piestiprinot īpašu bezstikla spoguli pie aizmugurējā krēsla atzveltnes, šoferis braukšanas laikā mazuli var redzēt atpakaļskata [_spogulī_](https://www.nordbaby.com/lv/lv/product/nordbaby-atpakalskata-spogulis-black_125381) _._

  

[**Bet**](http://spogulī.Bet)**par drošāko auto krēsliņa pozīciju gan diskusiju nav - ar skatu pretēji braukšanas virzienam jeb atmuguriski - to atzīst gan drošības speciālisti, gan mediķi atzīst.**

  

ES (tātad arī Latvijā) **bērni atmuguriski obligāti ir jāpārvadā līdz mazuļa 15 mēnešu vecumam** , bet, piemēram, Zviedrijā šādu noteikums ir spēkā līdz bērna trīs gadu vecumam, lai gan tiek rekomendēts līdz pat skolas vecumam.

  

Drošības faktors braukšanai ar skatu pretējā virzienā skaidrojams ar fizikas, fizioloģijas un statistikas likumsakarībām. Dati rāda, ka auto negadījumi visbiežāk ir frontāli – automašīna ar šķērsli saduras ar priekšu, līdz ar to notiek momentāla apstāšanās. Un šādā gadījumā viss, kas atrodas auto salonā, turpina kustību iepriekšējā virzienā, tātad lido uz priekšu.

  

Bērna galva līdz pat trīs gadu vecumam ir smaguma centrs un veido līdz 25% no ķermeņa masas, savukārt muskuļi ir neattīstīti, un kauli vēl nav pilnībā nobrieduši. 

> Satiksmes negadījumā, kad inerce sviež it visu un visus uz priekšu, bērnam, kas brauc ar skatu braukšanas virzienā un ir iesprādzēts auto krēsliņā, brīvi kustošā galva ar milzu spēku tiek triekta uz priekšu, līdz ar to veidojas milzīga slodze (ekvivalenta pat vairāk nekā 100 kg svara) uz vājo kaklu.

Pat nelielā frontālā sadursmē bērni, kas novietoti ar skatu braukšanas virzienā, var gūt nopietnas mugurkaula un galvas traumas. Patiesībā būtiskus spranda un smadzeņu savainojumus iespējams gūt pat situācijā, kad spēkratam izdevies no sadursmes izvairīties, strauji bremzējot. Tāpēc, jo ilgāk iespējams savu atvasi vest ar skatu pretēji braukšanas virzienam, jo drošāk. Nopērkami auto krēsliņi, kas paredzēti bērniem līdz pat sešu gadu vecumam.

  

  

**Rekomendācijas, pārvadājot vecākus bērnus**

  

Piesprādzējot ar drošības jostām vecākus bērnus, jāpievērš uzmanība, lai tas tiktu izdarīts pareizi, koriģējot drošības jostas un sēdekļa augstuma attiecības. 

> Ja josta ir aplikta tikai ap vēderu, ceļu satiksmes negadījumā var iegūt dzīvībai bīstamus galvas un vēdera iekšējo orgānu bojājumus,

skaidro ķirurgs Artūrs Vīksna. Turklāt vienmēr jāatceras, ka drošības jostas glābj dzīvības, bet nepasargā no traumām. “Pat ja bērns bijis piesprādzēts pareizi, nopietnā negadījumā var būt krūškurvja, vēdera dobuma orgānu, mugurkaula un citi traumatiski bojājumi. Ir pat tāds jēdziens kā _Seat belt injury_ vai _Seat belt syndrome_ ,” __ stāsta ārsts, uzsverot, ka pēc katra negadījuma jāvēršas pie speciālistiem, lai veiktu rūpīgu bērna un arī pieaugušā veselības stāvokļa pārbaudi.

  

  

**Uzmanīgi ar pārkaršanu vasarā!**

  

Mazuļu termoregulācija ir tik nestabila, ka pastiprināta uzmanība jāpievērš ne vien tam, kā viņus ģērbjam, bet arī tam, cik uzkarsis ir automašīnas salons un bērnu sēdeklītis tajā. Speciālisti iesaka braukt rīta vai vakara stundās, kad saule nav tik aktīva. Pirms braukšanas jāizvēdina autmašīnas salons, ja autokrēsliņš tiek atstāts mašīnā, vienmēr jāgādā, lai tas tiktu apklāts, tādējādi novēršot sakaršanu. Autokrēsliņu var pārklāt pat ar frotē dvieli, taču ir nopērkami arī speciāli pārklāji ar saules gaismu atstarojošu virsmu (_car seat sun shade cover/protector)._ Starp citu, tieši saules stari ietekmē arī autokrēsliņa izturību un līdz ar to drošību. Šādus pārvalkus liek, lai krēsliņš nesasilst, un tas nozīmē, ka to noņem, kad mazo sēdina krēsliņā. Bet autokrēsliņu vasaras pārvalki gan jāatstāj, kad mazulis tiek sēdināts krēsliņā (šādu pārvalku cenas atkarīgas no autokrēsliņa modeļa).

  

Ja nu tomēr bērns ir sakarsis, vispirms nodrošiniet viņam svaigu gaisu, ēnu un ūdeni. Sazinieties ar mediķiem, kas konsultēs un palīdzēs saprast, kā rīkoties tālāk. Nekādā gadījumā nelieciet bērnu auksta ūdens tilpnē, tas var mazo ķermenīti tikai šokēt un radīt papildu draudus. 

  

  

**To nosaka likums**

> Bērniem, kuri ir mazāki par 150 centimetriem, automašīnā jāatrodas viņu vecumam un svaram piemērotā bērnu sēdeklītī vai uz paliktņa, kas uzstādīts atbilstoši tā izgatavotāja norādījumiem, un jābūt piesprādzētam ar drošības jostu. 

To nosaka Ceļu satiksmes noteikumi. Un par sēdeklīša lietošanas specifiku katrā konkrētā gadījumā tā ražotājs sniedz papildu aprakstu un norādījumus.

  

***

![ree](https://static.wixstatic.com/media/f988a2_4dffe415daad4ad3a3812f8a58a57e5c~mv2.jpg/v1/fill/w_147,h_196,al_c,q_80,usm_0.66_1.00_0.01,blur_2,enc_avif,quality_auto/f988a2_4dffe415daad4ad3a3812f8a58a57e5c~mv2.jpg)

Šajā reizē, ģimenē ienākot mūsu dēliņam Gustam, izvēlējāmies "[_Nuna Arra_](https://www.nordbaby.com/lv/lv/product/nuna-arra-next-autokresls-40-85cm-caviar_127585) " autokrēsliņu un [_ISOFIX bāzi_](https://www.nordbaby.com/lv/lv/autokresli/isofix-bazes/nuna-base-next-isofix-baze_123368?gad_source=1&gclid=Cj0KCQjwsPCyBhD4ARIsAPaaRf3BTXVmW5ZLKa6HA6lWpRo9vKBXd2bi7kyJ8FbmV5H4qxkSEkB4hroaAhtbEALw_wcB) :

  

  * Iespēja autokrēslu izvērst guļus pozīcijā - 157°, funkcija ir aktīva gan automašīnā, gan novietojot uz ratu rāmja;

  * Ir "i-Size" sertifikāts;

  * Ļoti viegls autokrēsls, sver tikai 3,5 kg;

  * Autokrēsla jumtiņš pasargā no saules (UV50); 

  * Ar vienu roku regulējams galvas balsts, 10 dažādas augstuma pozīcijas;

  * Iegūts Eiropas drošības standarts: ECE R129/03 

  * "Nuna Arra" ar "Nuna Next" bāzi ir ieguvis 1,8 punktu novērtējumu ADAC drošības testā;

  

  * "Nuna Arra" ieguvis "Red Dot" dizaina balvu 2020. gadā;

  * Jaundzimušā ieliktnīša auduma sastāvā ir merino vilnas un tencel šķiedras, kas zīdainim dod papildus komfortu, to viegli izņemt, kad bērniņš ir paaudzies;

  * Izturīgais autokrēsla rokturis spēj novirzīt lielu daļu no trieciena spēka uz autokrēsla korpusu un tas pasargā tik viegli ievainojamo galvas daļu;

  * Krēslam ir visu sānu triecienu aizsardzība, pateicoties "Nuna" gudrās SIP sistēmas priekšrocībām - EPP trieciena enerģiju absorbējošajām putām;

  * Autokrēslu uz bāzes var uzlikt 5 sekunžu laikā, pateicoties "True lock TM" bāzes uzstādīšanas sistēmai; 

  * Uz "Nuna Next" bāzes var uzlikt arī otro autokrēsliņu "Nuna Todl NEXT".

  

***

  

Tekstu konsultanti: Iveta Sondore, interneta vietnes braucamdrosi.lv izveidotāja, Juris

Zvirbulis, Latvijas Automoto biedrības (LAMB) prezidents, Artūrs Vīksne,

Bērnu klīniskās universitātes ķirurgs.

  

_Materiāls tapis sadarbībā ar_[ __NORDBABY LATVIA__](https://www.nordbaby.com/lv/lv/home) _._
